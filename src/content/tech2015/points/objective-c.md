Objektive-C, introdusert i 1983, begynner å få en del år på baken. Språket er en utvidelse av C og har til nå vært hovedspråket å benytte seg av for å skrive applikasjoner til operativsystemene iOS og OS X . Med introduksjonen av Swift sommeren 2014 har Apple tatt første steg vekk fra den gamle traveren.

Vi mener Objective-C fortsatt kommer til å være relevant i mange år fremover. I dag er flesteparten av biblioteker rundt iOS- og OS X-plattformen basert på Objective-C. I tillegg er alle apps laget før Swift ble introdusert skrevet i Objective-C. Forvaltning av Objective-C-applikasjoner vil derfor pågå i flere år.

Objective-C og Swift kan leve side om side i prosjekter. Nye funksjoner i applikasjonen kan bli skrevet i Swift uten å gå i beina på gammel Objective-C-kode. Ønsker man å støtte iOS-versjoner lavere enn iOS7 kreves det at de blir skrevet i Objective-C. En annen faktor er at Swift er i en modningsfase hvor potensielle oppdateringer kan brekke tidligere skrevet kode og innføre ekstra forvaltningskost.
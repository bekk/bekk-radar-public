Angular har vært et svært populært JavaScript-rammeverk de siste årene. Rammeverket er laget av Google, og er til en viss grad inspirert av Java-verdenen og benytter seg blant annet av IoC-mekanismer. Sammenlignet med for eksempel Backbone og React er det et langt større rammeverk målt i omfang.

Det siste året har Angular vært i hardt vær og fått kritikk fra flere hold. Mange hevder at Angular er uhensiktsmessig stort i omfang, er vanskelig å forstå for nybegynnere og har dårlig ytelse på større prosjekter. Noen føler at de i større grad skriver Angular-kode enn JavaScript-kode, og at det blir svært vanskelig dersom man skal gjøre noe som rammeverket ikke støtter. Til sist er det også varslet at versjon 2 av Angular ikke er bakoverkompatibel med Angular 1 (men vi ser at det er noen småting på gang for å hjelpe overgangen). Alt dette tatt i betraktning er det vanskelig å skulle anbefale bruk av Angular på nye prosjekter.

Når dette er sagt, er Angular brukt med hell på flere av våre prosjekter og har helt klart en plass i JavaScript-land, kanskje spesielt i mindre, prototype-baserte prosjekter. Vi venter i spenning på flere detaljer rundt Angular 2.0, som blant annet har hentet inn tilnærmingen med en virtuell DOM fra React.

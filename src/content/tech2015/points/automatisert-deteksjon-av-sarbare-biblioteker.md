Mange av de applikasjonene vi forvalter og utvikler i dag tar i bruk en veldig stor andel av tredjeparts biblioteker. Over tid kan det bli oppdaget sikkerhetsfeil i disse tredjeparts bibliotekene eller rammeverkene, og metoden for å utnytte disse feilene blir ofte offentliggjort på nettet. Dette kan medføre at applikasjonen din plutselig har en alvorlig sikkerhetsfeil som det er lett å finne informasjon om hvordan utnyttes.

For å følge med hvilke biblioteker eller rammverk som har hvilke sikkerhetsfeil anbefaler vi å integrere et verktøy med f.eks. byggeserver, som gir beskjed når det er oppdaget en sikkerhetsfeil i det aktuelle rammeverket eller biblioteket. OWASP Dependency Check er et prosjekt vi har brukt mye sammen med byggeserver for å automatisk gi beskjed når det blir oppdaget sikkerhetsfeil i noen av de rammeverkene vi bruker. 

Mer og mer av applikasjonene i dag kjører på klientsiden i Javascript. Det er derfor viktig og følge med på sikkerhetsfeil som oppstår i Javascript rammeverk eller biblioteker. Til dette formålet har noen ildsjeler i BEKK utviklet Retire.js. Retire.js kan integreres med byggserver eller kjøre som en nettleserplugin og gi beskjed når det oppdages rammeverk eller biblioteker med sårbarheter. 
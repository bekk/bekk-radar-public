Scala er en hybrid av funksjonelt og objektorientert språk som kjører på JVM-en. Med et avansert typesystem og kompilering direkte til JVM-"bytecode", tilbyr Scala både konsis syntaks, vanligvis forbundet med dynamiske språk, og kjøretidsytelse på høyde med Java eller bedre.

Scala har i de siste årene blitt et av de aller mest populære alternative språkene på JVM-en og brukes i store forretningskritiske systemer hos bl.a. LinkedIn, Twitter og The Guardian. Scala har lav terskel for Java-utviklere og avansert IDE-støtte i både Eclipse og IntelliJ. I BEKK bruker vi Scala i flere kundeprosjekter i kombinasjon med og Lift, Play Framework, Scalatra og Akka. Scala kan tas inn i eksisterende utviklingsmiljø, rulles ut på eksisterende Java-infrastruktur og er et reelt alternativ til Java. Selv med Java 8 tilgjengelig vil Scala være attraktivt. Med bedre støtte for funksjonell programmering og mer avansert typesjekking vil man kunne skrive mer konsis kode som er enklere å vedlikeholde.
I mange organisasjoner opererer man med ikke-funksjonelle krav, eller kvalitetskrav. Vi opplever ofte at disse kravene er vagt definerte og at de ikke tar form av konkrete oppgaver som man jobber målbevisst for å oppfylle i utviklingsløpet. I en påfølgende testfase gjør man kanskje – eller kanskje ikke – en avsjekk på om eller hvordan enkelte av kravene er oppfylt.

Dersom man mener at kvalitetskrav er viktige, må de behandles deretter og ikke bli en salderingspost. Man bør definere hva man legger i kvalitet og hvilke egenskaper man skal ta hensyn til. ISO 25010-standarden definerer en kvalitetsmodell som kan være et utgangspunkt for oppfølging av kvalitetskrav.

Kravene bør bli egne oppgaver på linje med funksjonelle oppgaver, så man kan jobbe målrettet for å nå dem. Kravene må være målbare slik at de enkelt lar seg verifisere. Da kan man også tilnærme seg kravene gjennom korte iterasjoner eller eksperimenter. 
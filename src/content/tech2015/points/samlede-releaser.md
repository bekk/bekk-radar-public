Mange organisasjoner gjør fortsatt samlede releaser i større eller mindre grad. Dette er som oftest enten store releaser der mange systemer er involvert, eller mindre (men fortsatt samlede) releaser som er planlagt med faste mellomrom.

Store releaser oppstår gjerne på grunn av sterke avhengigheter mellom systemene, for å forenkle testing på tvers av system, eller fordi man tror det har en organisasjonmessig eller prosessuell fordel. Regelmessige samlede releaser kan ofte være en måte å ha et ryddig og semi-smidig utrullingsregime på i organisasjoner som ikke er rigget for kontinuerlig utrulling.

Samlede releaser bør unngås, da de medfører unødvendig risiko gjennom at systemer og oppgaver blir sammenkoblet og avhengige av hverandre selv om de i utgangspunktet ikke er det. Prosessen i seg selv medfører dermed en kompleksitet som ikke behøver å være der. Store releaser har i tillegg et ekstra sett med utfordringer: De hindrer en tilnærming til kontinuerlige leveranser, medfører ofte tunge og langvarige testfaser, tvinger frem mye koordinering mellom system/team/leverandører, gjør at verdiskapende features blir liggende brakk frem til neste release og at man potensielt gjør for mye før man har mulighet til å verifisere verdi og justere kursen/omprioritere.
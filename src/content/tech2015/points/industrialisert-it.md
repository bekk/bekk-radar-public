Med industrialisert IT mener vi en modell som vi av og til ser i svært store prosjekter og virksomheter. Prosjekter anskaffes typisk som "totalprosjekter" over en stor avtale, og kjennetegnes av mange spesialiserte delprosjekter og del-team (arkitekt-/rammeverks-/drift-/test-team) i tillegg til mange utviklingsteam. Avstanden fra utviklingsteamene til forretningssiden blir ofte stor. Dette er en tidkrevende og kostbar måte å utvikle IT-systemer på.

Erfaring fra IT-prosjekter viser at flere ressurser ofte ikke betyr økt produktivitet (se Brooks's Law). Likevel ser vi at en del aktører lager prosjektene større enn de trenger å være. Noen ganger kompenseres dette med å bruke offshoring, slik at enhetskostnaden per utviklingstime går ned. Vi mener man bør søke mot å drive prosjekter med mindre, mer selvstendige og tverrfaglige team som er nært tilknyttet forretningssiden. Løsninger bør i størst mulig grad utvikles sammen med de menneskene som skal bruke det. Forretningssiden bør i størst mulig grad eie anskaffelsen av ressurser.
Less og Sass er preprosessorer til CSS som beriker språket med ny funksjonalitet: Nøsting, variabler, mixins, funksjoner m.m. Dette kompileres ned til ren CSS med en JS-kompilator. Noe av funksjonaliteten som kommer med Less og Sass er idag på tur inn som egne webstandarder, men mesteparten er et stykke unna

Bruken av Less og Sass bør forutsette at man har en klar plan for hvorfor man ønsker å bruke dem. Vi opplever at CSS-kodebaser kan ende opp med å bli mer komplekse og noe mindre forvaltbare etter innføring av Less eller Sass. Dette gjelder spesielt unødvendig nøsting, som fører til i overkant spesifikke selektorer som igjen fører til lite gjenbrukbare stilregler.

CSS-preprosessorer hjelper deg å gjøre god CSS bedre - den hjelper deg ikke nødvendigvis å skrive god CSS. Derfor bør disse ikke være en defacto standard på ethvert nytt prosjekt, men bruken bør derimot vurderes opp mot CSS-kompetansen i teamet og prosjektets behov.

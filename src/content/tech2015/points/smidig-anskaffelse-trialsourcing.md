Vi har hatt smidig anskaffelse på radaren de siste par årene. Nå ser vi at forskningsmiljøet bruker betegnelsen "trialsourcing" om omtrent det samme, dvs en anskaffelsesmodell der team fra leverandører i en avgrenset peride konkurrerer om å levere en prototype på en løsning av et forretningsproblem. En slik "proof-of-concept" (PoC) varer gjerne noen uker, men vi har avsluttet PoC'er med fullt kjørende løsning på under en uke.

Kundens fordel er at ulike teknologiske plattformer og fremgangsmåter kan testes ut – og sammenliknes – i realistiske omgivelser. Ikke minst får man mulighet til å sammenlikne leverandørenes fremgangsmåte, kompetanse og effektivitet. En studie fra Simula-miljøet viser at kvaliteten på CV'er, tilbudsdokumenter, kundereferanser og ustrukturerte intervjuer i liten grad samsvarer med leverandørens leveranseevne. Nedsiden med trialsourcing er at en PoC må forberedes nøye og krever en god del kompetanse og ressurser hos kunden, og at det gjerne tiltrekker seg færre tilbud fordi det også krever mer av leverandørene.

Vi hadde gjerne sett at en PoC ble grunnlaget for valg av teknologi og leverandør, og skled rett over i et inkrementelt finansiert utviklingsløp. Regelverket for anskaffelser i det offentlige åpner for denne typen prosesser, og vi har sett gode eksempler på bruk i både privat og offentlig sektor.
I de tilfellene hvor man ikke parprogrammerer er kodegjennomgang et godt verktøy for å ivareta kodekvalitet, finne eventuelle feil, spre felles forståelse, sørge for at konvensjoner blir fulgt og lignende. Utfordringen er at man ikke har hatt noen særlig gode verktøy for å gjennomføre kodegjennomgangen. Dette har ført til at man har droppet å gjennomføre kodegjennomgang, eller at man har utført dem på en måte som ikke oppfyller målene man har satt seg.

Pull requests er et verktøy som er ment som støtte til åpen kildekode-utviklere som får inn endringer fra andre utviklere, slik at de kan kikke på disse endringene før de eventuelt tar de inn i egen kodebase. Og selv om vi sjelden eller aldri har behov for å innføre en slik sluse inn til egen kodebase internt i et prosjekt så kan man uansett ha god nytte av pull requests for å gjøre selve kodegjennomgang-delen.

Som alltid: Vær pragmatisk. Det er ikke sikkert kodegjennomgang med pull requests må brukes bestandig. Og som ved annen kodegjennomgang så er det også ved pull requests viktig at man utfører denne så raskt som mulig etter at pull request-en er mottatt.
Smidig metodikk har over tid gitt verdi og resultater, men det er fortsatt organisasjoner som pakker inn smidig utvikling som ett av stegene i en usmidig prosess. Eksempelvis utarbeides detaljerte krav og design i forkant, og utgjør kontrakter for hva som skal leveres. Så skjer testing og formell akseptanse etter at utviklingen er ferdig. Dette betyr i praksis at utviklingen — samme hvor smidig den er — lever i et vakuum, og bare er et steg i en større prosess som er sekvensiell og vannfallsorientert. 

Et av hovedprinsippene i smidig metodikk er at man gjør kontinuerlig læring og så tilpasser prosesser og arbeidsmåter ut fra erfaringen man har opparbeidet seg. Og at man bygger koblinger mellom komponenter eller prosesser gradvis. Organisasjoner som prøver å jobbe etter smidige prinsipper vil få enda mer verdi ut av metodikken ved å kontinuerlig arbeide med krav, design, utvikling, test og akseptanse.
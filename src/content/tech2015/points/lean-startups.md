Et av nøkkelprinsippene i Lean Startup er validert læring, som i praksis betyr å sjekke om hypotesene dine stemmer. Og det holder ikke å teoretisere rundt dét; man må sette mål i tråd med en av hypotesene, og så utvikle den minste/enkleste varianten av produktet som kan brukes til å teste måloppnåelsen. Neste skritt er avhengig av resultatet av testingen, men det kan være alt fra å skrinlegge prosjektet til å bygge videre på produktet for å teste den neste hypotesen.

Smidig utvikling og kontinuerlige leveranser gjør at vi nå er i stand til å levere software raskt, men lager vi de riktige tingene? Leverer vi verdi, eller itererer vi bare på stedet hvil? Selv i store organisasjoner kan prinsippene fra Lean Startup hjelpe prosjekter med å finne ut om de utvikler de rette tingene, og dermed både senke kostnader og øke tilfredsheten blant brukerne.

Men samtidig gjør testingen av hypotesene — avhengig av resultatet — det mulig at man får enda større endringer i systemet enn det man er vant med i dag. Dette stiller høyere krav til utviklerne som må kunne holde kvaliteten høy på tross av en konstant strøm av endringer. Dette kan håndteres ved å følge gode arkitekturprinsipper og holde applikasjonene så små som mulig.
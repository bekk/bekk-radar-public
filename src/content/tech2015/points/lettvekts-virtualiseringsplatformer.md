Med lettvekts virtualiseringsplattformer mener vi containerteknologier som Docker og Rocket, samt større koordineringsløsninger bygget rundt disse, som Deis, Kubernetes, Mesos og Marathon. Dette er teknologier som gjør PaaS tilgjengelig for alle ved å fjerne kompleksiteten i å administrere forskjellige virtuelle maskiner for hver applikasjon.

Lettvekts virtualisering stiller færre garantier rundt f.eks. sikkerhet og muligheten til å kjøre forskjellige operativsystemkjerner for hver applikasjon. Til gjengjeld oppnår man enklere oppsett og administrasjon, bedre ytelse, og en enkel måte å komme i gang med det Martin Fowler kaller Immutable Servers. Etter hvert som man blir komfortabel med teknologien kan dette føre til forenklede prosesser i både utvikling, test og utrulling. Mange store aktører satser på dette forholdsvis nye segmentet, og vi tror det er verdt å følge nøye med på utviklingen her.
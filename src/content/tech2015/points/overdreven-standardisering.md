Å standardisere gjøres gjerne for å ha noen faste holdepunkter i en systemportefølje som er i konstant bevegelse. Standardisering skal sikre at systemene er forvaltbare og gjenkjennbare på tvers av porteføljen, og at organisasjonen har kontroll - både arkitekturmessig, økonomisk og strategisk.

Men standardisering betyr også at man låser noe fast og inngår kompromisser, og dermed mister fleksibilitet, endringsevne og mulighet til å velge den optimale løsningen i hvert enkelt tilfelle. Virkeligheten endrer seg raskt, og hvis man standardiserer på feil eller for detaljert nivå, kan valgene raskt bli utdatert og gi en uhensiktsmessig begrensning på løsningene.

Standardisering bør brukes strategisk. Standardiser på områder hvor det er viktig å sikre stabilitet og kontinuitet, men unngå det på områder hvor man trenger fleksibilitet og optimalt tilpassede løsninger. Standardisering har en pris, og det er ikke et mål i seg selv å standardisere.
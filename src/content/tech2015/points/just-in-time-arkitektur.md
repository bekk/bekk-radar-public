I tradisjonelle systemutviklingsprosjekter baserer man seg ofte på at arkitekturen defineres på et detaljert nivå før utviklingsløpet begynner - gjerne gjennom en kombinasjon av tidlig detaljplanlegging og vedtatte standarder for teknologi og produkter.

En slik fremgangsmåte harmonerer dårlig med et smidig leveranseregime og selvdrevne team som har ansvar for egne systemer. Rigide rammer på feil nivå  fjerner muligheten til å velge optimal arkitektur og teknologi i hvert enkelt tilfelle.

Arkitektur bør utarbeides gradvis og iterativt ved at man til enhver tid gjør de valg som trengs for å komme videre i prosessen. Videre bør arkitektur på et gitt nivå sette overordnede rammer for arkitekturen på nivået under uten å begrense handlingsrommet unødig. Ettersom virkeligheten stadig endrer seg bør man etterstrebe en arkitektur som tåler endringer og kan justeres over tid.
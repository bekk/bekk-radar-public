Vi har gjort vår andel web-prosjekter med ulike komponent-baserte web-rammeverk og teknologier. Eksempler på dette er Wicket og JSF i Java, Web Forms for .NET, og Lift i Scala. I dag er den komponentorienterte tankegangen på hell, og vi vil anbefale å avstå fra slik teknologi i dag når man starter på nye prosjekter.

Komponent-baserte rammeverk gjør et forsøk på å abstrahere bort mye av hvordan web-en egentlig fungerer, f.eks. http og request/response-flyten. Dersom man skal feilsøke, eller utvikle ting rammeverket ikke støtter "ut av boksen", må man imidlertid ofte alikevel forholde seg til, og forstå, det som er forsøkt abstrahert bort.

En annen utfordring med bruk av rammeverkene er at de gir tett binding mellom frontend og backend. Dette gjør det vanskelig å ha ulik endringstakt på de ulike delene av applikasjonen og det blir problematisk å oppgradere/bytte ut frontend-rammeverket uavhengig av backend. 
Grafdatabaser er nå modent. Der vi tidligere så at kunder brukte denne typen teknologi i prototyper og småprosjekter, beveger bruken seg nå i større grad over på forretnings- og driftskritiske applikasjoner.

Grafdatabaser gjør det mulig å løse avanserte problemstillinger i relasjonstunge data på nye måter og i en helt annen grad enn andre databasetyper kan tilby. Når Gartner siden 2013, har inkludert grafdatabaser i sin "Magic Quadrant for Operational Database Management Systems" (OrientDB siden 2013 og Neo4J siden 2014) vitner dette om at modningen vi ser hos våre kunder skjer i store deler av markedet.

Neo4J, Titan og OrientDB er de største aktørene på grafdatabasemarkedet, med Neo4J på en klart dominerende plass. Dette er en situasjon vi ser går igjen ved valg av løsning også hos våre kunder. De viktigste vurderingene som gjøres ved slike valg er gjerne knyttet til skaleringsbehov, lisensiering og tilgang på kompetanse.
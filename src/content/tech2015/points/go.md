Go er et programmeringsspråk som er laget av Google, og har fokus på enkelhet, stabilitet og ytelse. Go kompilerer direkte til maskinkode, og språket prøver på mange måter å være en konkurrent til mer tradisjonelle systemspråk som C og C++. Videre har språket flere interessante egenskaper som garbage collection, ingen dynamiske avhengigheter, et rikt standardbibliotek og god dokumentasjon.

Go er statisk typet, men ved å støtte Duck-typing og automatisk typeinferens, føles språket nesten som et dynamisk språk. Språket sin modell for concurrency er spesielt interessant, en modell hvor «prosesser» sender meldinger til hverandre over kanaler,  inspirert av Communicating sequential processes, beskrevet av Tony Hoare. Denne modellen gjør språket spesielt egnet til bruk i distribuerte systemer, og et språk som vi mener det er viktig å ha i verktøykassen i dagens IT-løsninger hvor mikrotjenester, skrevet i ulike programmeringsspråk avhengig av behov, blir mer og mer brukt. Go brukes i dag av store aktører som Heroku, Github og Google. BEKK har i dag ingen prosjekter som bruker Go, men det er absolutt et språk vi mener det er verdt å vurdere.
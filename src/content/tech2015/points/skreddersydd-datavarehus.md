Vi opplever ofte tradisjonelle datavarehus-løsninger som tunge å jobbe med. Data skal typisk flyttes over via nattlige batcher og det tar gjerne lang tid for dedikerte utviklere å hente ut nye rapporter. Stort sett er det også snakk om proprietære "Enterprise"-produkter med dyre lisenser og få lokale eksperter - slik at det blir både dyrt og tidkrevende å gjøre analyser.

Samtidig ser vi at det har skjedd en revolusjon på Open Source fronten de siste årene. Med en kombinasjon av moderne søke- og databaseteknologi (Elasticsearch, Neo4J osv.), streaming (Spark, Samza osv.) og JavaScript-basert visualisering kan man lage ekstremt kraftige skreddersydde verktøy for analyse og overvåkning av data som kan overgå det tradisjonelle datavarehuset i ytelse og nytteverdi. Vi mener at man i mange tilfeller kan svare på de samme spørsmålene som datavarehuset på en vesentlig billigere og raskere måte med smart bruk av enkle verktøy.
Progressive enhancement (PE) handler i bunn og grunn om å sikre god kvalitet for et bredt spekter av brukere. PE er en strategi og en måte å jobbe på for å lage robuste løsninger som er brukbare selv uten lynrask internettforbindelse eller topp moderne utstyr. PE handler om å sørge for at viktige funksjoner og viktig innhold fortsatt er tilgjengelig selv om for eksempel JavaScript feiler eller, derom nettleseren ikke støtter nyere features i teknologien som brukes. 

Et viktig prinsipp for oppnå PE er å starte enkelt ved å ha god og semantisk HTML i bunnen. Så legger man på lag for lag med funksjonalitet, i mer og mer avanserte former, av for eksempel CSS og JavaScript.

En kan bruke feature detection til å bestemme hvilken JavaScript-kode som skal lastes, og en kan til og med bruke [feature queries i CSS](https://hacks.mozilla.org/2016/08/using-feature-queries-in-css/) også. På den måten vil en bruker som har en moderne nettleser belønnes med en rikere opplevelse enn en som ikke har det, men løsningen vil fortsatt fungere for andre brukere. PE har også betydning for ytelse, ettersom man kan unngå å laste ressurser som nettleseren ikke trenger. Å spille på lag med nettleseren på denne måten gjør at man lager mer robuste og tilgjengelige løsninger. Prinsippet er at å tilby en noe redusert brukeropplevelse er langt bedre enn å stenge en bruker ute.

Vi mener at PE er viktig. Vi aksesserer nettet via en myriade av forskjellige enheter – alt fra klokker til kjøleskap til store retina-skjermer, og alle disse befinner seg på mer eller mindre moderne operativsystemer. Konteksten vår for bruk av løsninger er like forskjellig. Vi er på nett på alt fra forblåste fjelltopper til urbane kaffesjapper, når vi er på farta om bord i tog eller fly, og når vi sitter godt til rette i sofakroken hjemme. Å lage webapplikasjoner som kun fungerer for ideal-brukeren i en ideal-situasjon fungerer ikke.

Det finnes en del utfordringer knyttet til å utvikle løsninger etter prinsippene for PE, men en viktig nyvinning de siste årene er rammeverkene og bibliotekene for frontend-applikasjoner som også kan generere ferdige sider på serversiden – for eksempel ved hjelp av Node.js. Å flytte genereringen av HTML tilbake fra klient til server, slik at brukere alltid kan serveres basis HTML og innhold før script lastes og eksekveres, gjør det enklere å lage moderne webapplikasjoner i tråd med de tidligere nevnte prinsippene. Da kan man unngå at brukeren bare ser en blank skjerm om koden laster tregt, eller om noe skulle feile på grunn av manglende funksjonalitet i nettleseren.
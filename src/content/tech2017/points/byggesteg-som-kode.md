Byggeverktøy som [Jenkins](https://jenkins.io/), [TeamCity](https://www.jetbrains.com/teamcity/) eller [Drone](https://github.com/drone/drone) brukes i praksis på alle våre prosjekter, og brukes til å utføre oppgaver som å sjekke ut kildekode, bygge og pakke applikasjonen og kjøre ulike former for automatiserte tester. Tradisjonelt har de ulike byggestegene blitt konfigurert og satt opp direkte i grensesnittet til byggserveren, men i det siste har det kommet flere verktøy som gjør det mulig å flytte byggdefinisjonen sammen med applikasjonskoden.

I Jenkins 2.0 kan man benytte en egen fil, _JenkinsFile_, hvor man programmatisk definerer hvordan prosjektet skal bygges og testes. Hvis man bruker Drone er dette innebygget, og i .NET-verden kan man benyttet [Fake](http://fsharp.github.io/FAKE/), [Psake](https://github.com/psake/psake) eller [Cake](http://cakebuild.net/). Felles for alle disse verktøyene er at man definerer byggestegene i en egen fil, og legger dette ved kildekoden til applikasjonen.

Det er flere fordeler med å definere byggestegene som kode; man slipper å konfigurere jobbene i grensesnittet til byggserveren, man får versjonskontroll på byggdefinisjonen, og man får byggdefinisjonen nærmere koden slik at den er enklere å finne, og teamet får et sterkere forhold til hvordan applikasjonen bygges.
[ASP.NET Core](https://www.asp.net/) er arvtaker for ASP.NET 4 og kan kjøres både på [.NET Core](https://radar.bekk.no/tech2017/arkitektur-og-plattform/net-core) og .NET Framework. Det betyr at ASP.NET Core kan tas i bruk selv om man kjører .NET 4.x.
 
ASP.NET Core er en omskriving av ASP.NET som fjerner den tette koblingen til _System.Web.dll_, og gjør rammeverket modulært og portabelt. Rammeverket er delt inn i Nuget-pakker hvor man kun laster ned og ruller ut de delene av rammeverket man faktisk bruker. Rammeverket inkluderer sin egen webserver, [Kestrel](https://github.com/aspnet/KestrelHttpServer), basert på [libuv](http://libuv.org/), og ytelsen på denne er betraktelig bedre enn med .NET 4.6. Dette fjerner også den tette koblingen til IIS, IIS vil nå fungere som en (valgfri) proxy. Man står også fritt til å benytte andre proxier som HAProxy eller Nginx, om man ønsker å benytte seg av andre operativsystemer enn Windows.
 
Videre er MVC og Web API nå slått sammen, og man får det beste fra begge verdener. Identity er betraktelig forbedret og nye TestHost forenkler ende-til-ende-testing betraktelig. Komponenter for Dependency Injection og logging er bygget inn i rammeverket, men disse kan byttes ut eller utvides etter eget ønske. De forskjellige delene av rammeverket er også løsere koblet enn tidligere, noe som gjør det lettere å tilpasse rammeverket til egne behov, samt å feilsøke.

Kjører man ASP.NET Core på .NET Core står man fritt til å kjøre applikasjonen i Linux, på Nano Server, i en Docker Container eller på Azure Service Fabric. Vi har også erfaring med å kjøre ASP.NET Core på .NET Framework, men anbefaler å ta det i bruk på .NET Core på nye prosjekter.
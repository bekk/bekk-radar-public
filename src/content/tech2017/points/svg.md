[SVG](https://www.w3.org/Graphics/SVG/) er et XML-basert format for vektorgrafikk og er standardisert av W3C. Dette utgangspunktet høres kanskje ut som en ulempe, men gir en rekke fordeler. Ettersom det er vektorbasert vil grafikken bli optimal på tvers av mange forskjellige oppløsinger. I dagens enhetslandskap er dette en veldig god egenskap å ha. Bilder i SVG-format ser like skarpe ut på Retina-skjermer som på klokkeskjermer.

SVG-basert grafikk kan inkluderes rett inn i HTML-dokumentene våre. Videre kan SVG stort sett behandles som HTML, som gir en del interessante følger: Grafikken kan gjøres dynamisk ved hjelp av JavaScript, på samme måte som med HTML, og vi kan også gjøre endringer i utseendet ved hjelp av CSS. Dette gir oss superkrefter i webutvikling! SVG er også godt støttet i alle moderne nettlesere, og gir også bedre tilgjengelighet enn raster-baserte alternativer.

SVG egner seg svært godt til fremvisning og utforsking av data. Interaktive grafer, kart og illustrasjoner er områder hvor SVG virkelig skinner. Men SVG kan også brukes til å krydre et UI med mer spesielle visuelle effekter, så som bølgete kanter – noe som har vært svært vanskelig med CSS. Avanserte animasjoner er også mulig og noen ganger svært nyttig.
De siste årene har vi sett en sterk framvekst av chat-klienter som samhandlingsverktøy. Sakte, men sikkert har chat-klienter tatt over kommunikasjon som tidligere har blitt gjort gjennom e-post, diskusjonsforum og issue trackers. Chat-klienter senker barrieren for kommunikasjon og gir en god arena for samarbeid. Spesielt er chat bedre enn mange andre samhandlingsverktøy på å gradere viktighet av meldinger. Eksempelvis kan viktige meldinger som nedetid varsles på mobil, mens andre kun gir varsling på PC.

Chat gir en særdeles stor fordel, og er nærmest et krav, for distribuerte team, hvor enkel direktekommunikasjon gir raske avklaringer og godt teamsamhold. Mange av de samme fordelene er å finne for samlokaliserte team, hvor syke barn og ferie ikke lenger betyr at personer er utilgjengelige for svar og diskusjoner om ønskelig. Chat kan også tilby integrasjoner med eksterne systemer, og lar deg enkelt samle flere forskjellige systemer i et egendefinert chatte-API. Dette gir også muligheter for ChatOps.

ChatOps kan beskrives som samtaledrevet utvikling. Kort oppsummert handler det om å koble så mange som mulig av organisasjonens verktøy og applikasjoner til en chat-klient. Ved å koble en såkalt chatbot til samme klient, kan man også utføre alt fra kjerneoppgaver som deploy og respondering på sikkerhetsalarmer, til å bestille pizza.

En av de viktigste aspektene ved ChatOps er synlighet. Oppgaver og hendelser er sentralisert og synlig for alle, gjerne også andre enn utviklere, slik at alle får se hva som blir deployet, hvem som arbeider med hva og ikke minst hvordan. Dette innbyr til diskusjon og er demokratiserende i form av at langt flere enn utviklere blir i stand til å utføre kjerneoppgaver. En annen fordel med at alt dette skjer i chaten, er den automatiske historikken som kommer med og hvordan dette kan brukes til opplæring av nye ansatte.

ChatOps er en metode man kan implementere både fullstendig og gradvis. For noen erstatter det Deployment Pipeline, mens andre bruker ChatOps som et supplement.
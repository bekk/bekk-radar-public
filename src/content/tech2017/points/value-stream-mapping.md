En verdistrøm (value stream) er den sekvensen med aktiviteter som inngår for at en organisasjon skal kunne levere en tjeneste, enten det er å svare på en bestilling eller realisere en idé eller et ønske. Verdistrømmen inkluderer både leveransen som skal ut til kunden og informasjonsstrømmene som er involvert.

Value stream mapping er en metode og et verktøy for optimalisering av verdistrømmer, som fokuserer på å fjerne svinn, flaskehalser og redusere tiden til verdistrømmer. Målet er både å øke organisasjonens evne til å levere, og senke leveransekostnadene.

Teknikken identifiserer flaskehalser og synliggjør de delene av verdistrømmen som har høy risiko for lokal optimalisering. Et viktig moment er at man alltid bør fokusere på den største flaskehalsen, da den vil påvirke alle tidligere ledd i verdistrømmen.

En vanlig utfordring med value stream mapping er at man mangler mandat til å gjøre nødvendige endringer på deler av verdistrømmen, f.eks. at man kun får lov til å endre de delene som omfatter IT. Da ender man opp med det man prøver å unngå, nemlig suboptimalisering av den totale prosessen.

Etter vår erfaring er det ikke uvanlig at virksomheter setter i gang forbedringsinitiativer som ikke klarer å levere reelle forbedringer eller bare er suboptimale. Årsaken er ofte at man ikke har et helhetlig syn på hvordan man faktisk leverer kundeverdi.
[GraphQL](http://graphql.org/) er et svar på det at en del REST-APIer har vokst seg store og trege, typisk i form av at de returnerer store responsobjekter og krever mange API-kall for å få utført en transaksjon. GraphQL eksponerer typede data gjennom ett endepunkt, og lar API-konsumenter hente nøyaktig de feltene og objektene de ønsker i ett enkelt kall. Dokumentasjon av API-et genereres automatisk, og muliggjør validering og kodefullføring (autocomplete) av spørringer i frontend. GraphQL er agnostisk til underliggende teknologier, og har klientbiblioteker for et titalls programmeringsspråk.

Responstiden er ofte mer utslagsgivende for interasksjon med webapplikasjoner enn det vi gjerne velger å tro. GraphQL hjelper til med å redusere responstid, delvs ved å minimere antall forespørsler, og dels ved å redusere størrelsen på disse. Frontenden sitt ansvar i å definere responsobjektet gjør det mulig for et GraphQL-API å enklere støtte flere konsumenter som hver har ulike behov. Den automatisk genererte dokumentasjonen, og kodefullføringen for frontendutviklere, senker samtidig mengden kommunikasjonsoverhead mellom frontend- og API-utviklere.

GraphQL kan gi store fordeler om man har større team, bruker datamodeller med høy grad av relasjoner, eller har API-er med mange ulike konsumenter. I andre tifeller kan tradisjonelle REST-APIer fungere like godt.
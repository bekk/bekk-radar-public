Java bootstrap-rammeverk er en samlebetegnelse på ferdigkomponerte applikasjonsstacker som hjelper deg med raskt å få opp en ny, produksjonssklar applikasjon. Disse rammeverkene kommer med en del ferdige komponenter som en web-container, støtte for å lage REST API-er, dependency injection-rammeverk, samt oppsett av helsesjekker og metrikker til monitoring og logging.

Vi har benyttet flere av disse rammeverkene, blant annet [Spring Boot](https://projects.spring.io/spring-boot/) og [DropWizard](http://www.dropwizard.io/), og erfaringen med de varierer noe fra prosjekt til prosjekt. De kan passe bra hvis du raskt vil få opp en applikasjon, og prosjektet ikke har noen spesielle særegenheter eller spesialtilfeller som må støttes. I tillegg vil det kunne bidra til en enhetlig oppbygging av applikasjonene som inngår i applikasjonsporteføljen.

En utfordring vi har sett med disse rammeverkene er at det kan oppstå problemer hvis man har behov for å gjøre større endringer på det oppsettet som rammeverkene gir deg ut av boksen. Da kan du kanskje bli mer fornøyd om du setter opp ting selv fra begynnelsen av. Man bør også være klar over at selv om disse rammeverkene gir en fornuftig standardkonfigurasjon, og kommer med teknologi som passer sammen, må du likevel ha et bevisst forhold til denne konfigurasjonen. Spesielt under feilsøking må du ofte forholde deg til – og forstå – hvordan rammeverkene er bygget opp og henger sammen.

Det at en slik ferdig pakke får en ny applikasjon raskt opp å kjøre er tiltalende, men det kan hende at man i det lengre løp er bedre tjent med å lene seg på eksisterende kunnskap i team eller prosjekter når det gjelder hvilke teknologier som fungerer godt sammen. Hvis man allerede har en del tredjepartsbiblioteker, eller har laget egne biblioteker på ulike områder, kan det være fornuftig å benytte disse. Man får mye fornuftig standardkonfigurasjon med bootstrap-rammeverk og man kommer raskt i gang, men det er ikke det eneste man skal se på – det er viktig å ikke undervurdere verdien av at teamet har et eierskap til selve applikasjons-stacken etterhvert som behov for endringer og tilpasninger dukker opp.
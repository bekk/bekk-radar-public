OpenID Connect (OIDC) er en autentiseringsprotokoll basert på autorisasjonsprotokollen OAuth 2.0 som muliggjør sluttbrukerautentisering. OIDC er laget for å være en sikker lettvektsprotokoll for autentisering i moderne webapplikasjoner, og bruker derfor REST-API, JSON, og signering av tokens med sertifikatnøkler. Etter fullført autentisering får klientapplikasjonen tilbake grunnleggende profilinformasjon om sluttbrukeren på lettvektsformatet [JWT](https://radar.bekk.no/tech2017/arkitektur-og-plattform/jwt-json-web-token). OIDC har også støtte for ulike plattformer, noe som gjør at protokollen er svært godt egnet for dagens sluttbrukere på mobile enheter og kryssplattform programvare.

OIDC-protokollen er en åpen bransjestandard. Den forvaltes av [OpenID Foundation](https://openid.net/connect/), som også sertifiserer klient- og serverimplementasjoner av protokollen. Implementasjoner finnes for de fleste språk, som C#, Java, JavaScript/Node og Ruby.

De største skyleverandørene som Google ([Google Identity](https://developers.google.com/identity/)), Microsoft ([Azure AD](https://azure.microsoft.com/nb-no/services/active-directory/), [Azure AD B2C](https://azure.microsoft.com/nb-no/services/active-directory-b2c/)), [Auth0](https://auth0.com/) mfl., tilbyr OIDC-basert sluttbrukerautentisering, og det er vanlig at nettbaserte tjenester og apper som Facebook og Twitter støtter OIDC. 

Ikke alle som implementerer støtte for OIDC har *full* støtte, men ofte nok for å gjennomføre de vanligste autentiseringsmetodene. I tillegg velger enkelte aktører å lage en "dialekt" av standarden, slik at måten man autentiserer på passer med deres øvrige tjenester. Derfor er OpenID Foundation sin liste over sertifiserte klientapplikasjoner og rammeverk viktig å lese gjennom når man skal velge et klientbibliotek for å gjennomføre en OIDC-autentisering i en klientapplikasjon, eller når man skal velge et rammeverk som baserer seg på OIDC og OAuth 2.0 for å lage en egen autentiseringsløsning. Det er også viktig å kjenne til de ulike aktørenes dokumentasjon av hvordan de har implementert OIDC og OAuth 2.0.

Når man skal velge en løsning som tilbyr Single Sign-On (SSO) i klientapplikasjoner på desktop og mobil, er OIDC og OAuth 2.0 gode valg. Mange andre rammeverks- eller plattformspesifikke protokoller er ikke designet med tanke på å fungere optimalt over Internett i moderne webapplikasjoner på desktop og mobil.
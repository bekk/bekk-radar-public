[Less](http://lesscss.org/), [Sass](http://sass-lang.com/) og [PostCSS](http://postcss.org/) er preprosesserings-verktøy som kompilerer ulike dialekter av CSS ned til CSS som kan kjøre direkte i nettleseren. Disse dialektene inneholder tilleggsfunksjonalitet utover det CSS byr på. Eksempler på dette er nøsting, variabler, mixins og funksjoner. Noe av funksjonaliteten som kommer med Less, Sass og PostCSS er i dag på vei inn som egne webstandarder, men mesteparten er et stykke unna å bli tilgjengelig.

Det å ta i bruk slike verktøy bør helst først skje når du har en klar plan for hvorfor du ønsker å bruke dem. Vi opplever at CSS-kodebaser fort kan ende opp med å bli mer komplekse og mindre forvaltbare enn før. Dette gjelder spesielt risikoen for at det oppstår unødvendig nøsting, noe som fører til i overkant spesifikke selektorer – som igjen fører til lite gjenbrukbare stilregler.

Disse verktøyene hjelper deg å gjøre god CSS bedre – men de hjelper deg ikke nødvendigvis til å skrive god CSS. Derfor bør slike preprosesseringsverktøy ikke være noe man automatisk tar i bruk på nye prosjekter, isteden bør bruken vurderes opp mot CSS-kompetansen i teamet og det behovet som koden og designet faktisk skaper. 
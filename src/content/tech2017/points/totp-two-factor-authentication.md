Passordsikkerhet er vanskelig. Til tross for at det stadig kommer nye anbefalinger og regler for hvordan en kan få brukerne til å velge sterke passord, ser man til stadighet at passordene som velges ofte er for svake, gjenbrukes flere steder, og lett kommer på avveie.

Totrinnsverifisering, også kjent som to-faktor autentisering, kan bedre sikkerheten betydelig. Ved å benytte noe man har i tillegg til noe man vet, gjør man det vanskeligere for en angriper å utgi seg for å være den tiltenkte brukeren. Vi anbefaler å bruke Time-based One-Time Password (TOTP) i tillegg til det vanlige passordet. Dette er en velkjent og godt utprøvd algoritme som er fritt tilgjengelig. Store aktører som Google og Microsoft tilbyr gratis applikasjoner til smarttelefoner for generering av engangspassord.

Time-based One-Time Password (TOTP) er en algoritme for generering av tidsbaserte engangspassord, ved å benytte en kryptografisk hash-funksjon til å kombinere en delt hemmelig nøkkel med gjeldende tidsstempel. Algoritmen har blitt vedtatt som standard RFC 6238 av Internet Engineering Task Force, og benyttes i hovedsak til to-faktor autentisering.

Det er viktig å være klar over at mange brukere, av forskjellige grunner, ikke vil være i stand til å ta i bruk en to-faktor løsning som dette. I tillegg må man på en trygg måte kunne håndtere at brukerens enhet, med det delte passordet, kan gå tapt og at brukeren ikke lenger får logget seg inn. Vi anbefaler likevel at flest mulig nettsteder med brukerpålogging tilbyr to-faktor autentisering som et alternativ til sine brukere. Det er også viktig å legge opp til god og lett tilgjengelig informasjon for å veilede brukerne til å velge en sikrere autentiseringsmekanisme.
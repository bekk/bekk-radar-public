[Go](https://golang.org/) er et programmeringsspråk som er laget av Google og har fokus på enkelhet, stabilitet og ytelse. Go kompilerer direkte til maskinkode, og språket prøver på mange måter å være en konkurrent til mer tradisjonelle systemspråk som C og C++, samt scriptspråk som Python. Videre har språket flere interessante egenskaper som garbage collection, ingen dynamiske avhengigheter, et rikt standardbibliotek og god dokumentasjon.

Go er statisk typet, men ved å støtte Duck-typing og automatisk typeinferens, føles språket nesten som et dynamisk språk. Go er enkelt å komme i gang med, og språkets forfattere har hatt fokus på å holde språket enkelt, og ikke innføre for mange features. Go brukes i dag av store aktører som [Heroku](https://www.heroku.com/), [Github](http://github.com/) og Google. Det eksisterer også mange produkter som er skrevet i Go, noen eksempler er [Docker](https://www.docker.com/), [Consul](https://www.consul.io/), [Terraform](https://radar.bekk.no/tech2017/arkitektur-og-plattform/terraform), [Nomad](https://www.nomadproject.io/) og [Kubernetes](http://kubernetes.io/).

Med versjon 1.6 og 1.7 av Go, har økosystemet modnet ytterligere. Et konkret eksempel på dette er at vendoring ikke lenger er en eksperimentell feature, men en offisiell del av plattformen. Dette sikrer forutsigbarhet og stabile bygg. Det er også gjort store forbedringer i garbage collectoren over de siste iterasjonene, der de har ofret litt throughput for mer forutsigbare og minimale _stop-the-world_ pauser.

I BEKK har vi i løpet av de siste årene brukt Go på flere prosjekter, blant annet ved å bruke Go som scriptespråk for utilities- og automatiserings-script. 
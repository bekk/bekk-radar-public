Forventningene til applikasjoner, systemer og innhold vi lager blir bare større og større. Et av områdene der forventningene har blitt høye, er hvilken grad av ytelse vi godtar. Hvor kjapp og responsiv en webside er spiller en viktig rolle i hvorvidt vi som brukere ønsker å bruke løsningen eller ikke. To til fem sekunder venting på tilbakemelding etter interaksjon er smertegrensen for de fleste i dag.

At ytelse er viktig er det nok ingen som blir overrasket over, men samtidig erfarer vi ofte at ytelse blir sett på som noe som kan "ordnes til slutt" i mange prosjekter. Men ytelse er en feature som må prioriteres og som det aktivt må designes for. Vi mener det er viktig å fokusere på ytelsen til en applikasjon helt fra starten av, og kontinuerlig gjennom hele utviklingsprosessen.

For å jobbe aktivt med ytelse kreves det et bevisst forhold til løsningen og platformen du jobber med. Du må kjenne til hvilke scenarier det er viktig å optimalisere for. For eksempel er _Time to First Interaction_ på en nettside  viktig for oppgave-orienterte nettsider. _Time to First Paint_ er viktig for innholds-orienterte nettsider. 

Du må også kjenne til hvilke faktorer som påvirker de ulike delene av løsningen: Hvordan funker rendering pipeline i nettleseren, og hva betyr det når ulike deler av innholdet på en side vises eller endres? 

Du må også kjenne til hvilke verktøy som hjelper deg med optimaliseringen og som vil være riktig verktøy for din situasjon. Eksempler kan være enkel bundling og minifisering sammenlignet med oppsplittede og "lazy loaded" bundles for innlasting av JavaScript. 

I tillegg kommer den menneskelige oppfattelsen av ytelse, for eksempel hvordan aktiv venting skiller seg fra passiv, og hvordan dette innvirker på hvor lenge noen er villige til å vente på en respons.
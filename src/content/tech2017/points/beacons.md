Beacons er øyne for telefonen din! De er små bluetooth-enheter som jevnlig og åpent sender ut data som identifiserer beaconet unikt, slik at andre Bluetooth-enheter, typisk brukernes mobiltelefoner, kan bruke denne informasjonen til å gjøre noe spesielt basert på hvor de befinner seg. Det er verdt å merke seg at det er beaconene som er den aktive parten i kommunikasjonen, og du som app-bruker kan selv velge om du vil tillate eller bruke denne lokasjonsinformasjonen.

Beacons åpner opp for presis lokalisering innenfor små områder, også kalt mikrolokasjon, og fungerer i motsetning til GPS-lokalisering også godt innendørs. Dette gjør at man f.eks. kan skreddersy funksjonaliteten eller brukeropplevelsen i en mobilapplikasjon til brukerens umiddelbare kontekst – eller samle inn data om brukernes bevegelsesmønstre. Slik presis lokalisering er ikke nødvendigvis relevant for alle applikasjoner og virksomheter, men det er fornuftig å gjøre en vurdering av hva det eventuelt kan tilby.

Flyplasser, hoteller og kjøpesentre har vært åpenbare kandidater for utplassering av Beacons, men teknologien er enkel og nye bruksområder vil definitivt dukke opp. Vi ser nå flere av våre kunder vurderer hvilke muligheter Beacons kan gi.
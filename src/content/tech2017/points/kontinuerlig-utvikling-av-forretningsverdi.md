Utvikling og drift av IT-løsninger er leveranseprosesser som støtter verdiskapningen i en virksomhet. Få prosjekter,  leveranse- eller forvaltningsteam har godt definerte gevinstmål. I de som har det, er det få som har sett og forstått gevinstmålene i en slik grad at de kan omsettes til prioriteringer i hverdagen.  Det er vesentlig at en forvaltnings- eller leveranseorganisasjon kan vise til mer enn bare produktivitet og funksjonsrikhet i løsningen som produseres.

Når utvikling og drift smelter sammen til en sømløs verdikjede med [kontinuerlige leveranser](https://radar.bekk.no/tech2017/prosess-og-kvalitet/kontinuerlige-leveranser), kan gevinsten vurderes løpende. Eier- og styringsfunksjonene kan innrette sin oppmerksomhet mot hvilke effekter som oppnås hos brukerne eller i markedet med de løsningene som leveres. Denne effekten kan verdisettes og tilbakeføres som argumentasjon for videre prioritering av aktiviteter. Se også ["Smidig i hele organisasjonen"](https://radar.bekk.no/tech2017/prosess-og-kvalitet/smidig-i-hele-organisasjonen).

Metoden ["Impact mapping"](https://www.impactmapping.org/) er en oversiktlig måte å synliggjøre, strukturere og bearbeide virksomheten sine mål, aktuelle aktører og deres motivasjoner, hvilken effekt man ønsker å skape hos dem, og konkrete leveranser som man tror vil skape den effekten.

Metoden skaper en omforent forståelse i teamet om hva målet er, hvem brukerne er, hva de ønsker å oppnå, og hva man skal utvikle, gjøre eller endre på. Den viser prosjektets visjon og kartlegger ulike strategier for å oppnå den visjonen.

For at løsningene skal kunne forsvare investeringene som ligger i dem er det vesentlig at eiere og prosessansvarlige evner å [synliggjøre gevinstene løsningene gir](https://radar.bekk.no/tech2017/prosess-og-kvalitet/maling-av-forretningsverdi-og-gevinstoppnaelse) for brukerene og for virksomheten på kontinuerlig basis.

Ved å sette effekt foran resultat (outcome over output) og maksimere verdi i bruk, kan man raskere oppnå strategiske mål som f.eks. økonomiske eller samfunnsmessige resultater.
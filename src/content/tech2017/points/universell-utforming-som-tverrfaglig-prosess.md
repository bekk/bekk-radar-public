For å lykkes med å lage gode løsninger som fungerer for alle, bør en jobbe med universell utforming (UU) som en tverrfaglig prosess gjennom hele utviklingsløpet og i forvaltning. UU er ikke en separat og tidsbegrenset aktivitet. Generell brukervennlighet og UU er ofte svært sammenfallende, og å jobbe aktivt med UU vil således gi en bedre brukeropplevelse for alle brukere. 

Det er viktig å sette seg mål for UU og å definere en plan for hvordan en skal nå dem. Før prosjektet kommer i gang bør man spørre seg: Har teamet nødvendig kompetanse eller må vi innhente hjelp utenfra? I så fall er det viktig at ekspertisen kommer inn tidlig, så man kan sette riktig kurs med en gang i stedet for å måtte drive brannslukking i sluttfasen av prosjektet. Det kan gi både billigere og bedre løsninger, og er ikke minst en mer motiverende måte å jobbe på.

Utviklingsteamet må ha kunnskap om UU, men ikke alle trenger å være eksperter. En kan lære mye av hverandre ved å jobbe tverrfaglig sammen om både design og implementering, slik at alle kan bidra med kunnskap om beste praksis fra hver sine fagfelt. Det bør imidlertid tilrettelegges for mer spesifikk UU-kursing og opplæring etter behov.

Alle i teamet bør kjenne til hvilken betydning UU har for sin rolle i prosjektet, og [hva de typisk har ansvaret for](https://uu.difi.no/krav-og-regelverk/wcag-20-standarden). Det er også viktig at prosjektledere, testledere, produkteiere, redaktører og andre involverte er bevisste på viktigheten av UU, slik at det blir stilt krav som kommuniseres godt i alle ledd. Det hjelper for eksempel ikke å ha en teknisk bra løsning dersom brukeren ikke forstår eller klarer å tilegne seg innholdet.

I tillegg til å jobbe både kontinuerlig og tverrfaglig med UU, har BEKK hatt gode erfaringer med å kjøre ekspertevalueringer og brukertesting med funksjonshemmede – for eksempel i regi av Teknologi for alle i Norges Blindeforbund. Brukertesting med funksjonshemmede er noe av det mest effektive en kan gjøre for å sikre en god brukeropplevelse for alle. Hele teamet bør være til stede under en slik testing slik at informasjon ikke går tapt i skriftlige rapporter, og slik at en kan diskutere problemer og mulige løsninger der og da.

Annen testing er også en viktig del av prosessen. Se gjerne [hvordan tester man universell utforming](https://open.bekk.no/hvordan-tester-man-universell-utforming) for mer om akkurat det.
Java bootstrap-rammeverk er en samlebetegnelse på ferdigkomponerte applikasjonsstacker som typisk gir støtte for ting som helsesjekker, metrikker til monitoring, logging, og andre ting man trenger i en driftbar og produksjonsklar applikasjon. De har også ferdig satt opp en del teknologi man trenger i typiske applikasjoner, f.eks. web-container, HTTP-API-rammeverk, dependency injection-rammeverk, etc. Dette hjelper til med å komme raskt i gang med en ny applikasjon, og med minimalt tidsbruk til konfigurering og oppsett få den produksjonsklar.

Vi har benyttet slike rammeverk, f.eks. [Spring Boot](https://projects.spring.io/spring-boot/) og [DropWizard](http://www.dropwizard.io/), og erfaringen med de varierer noe fra prosjekt til prosjekt. De kan passe bra hvis du vil få ting opp å kjøre raskt og prosjektet ikke har noe særlig med særegenheter og spesialtilfeller. Det kan være lurt å tenke seg om en gang eller to hvis du likevel tror du kommer til å måtte skru på det rammeverket setter opp for deg. Da kan du nok bli mer fornøyd med å sette opp ting selv fra begynnelsen av. Det man må være klar over er at selv om en sånn "ferdig-stack" vil gi deg masse fornuftig standard-konfigurasjon og teknologi som passer sammen, må du likevel ha et bevisst forhold til denne konfigurasjonen. Det er når ting feiler at du må vite hvordan ting henger sammen.

Om man faktisk har bruk for et sånt type rammeverk avhenger kanskje litt av hvor "moden" stack og tradisjon man allerede har for å kode driftbare og robuste applikasjoner. Har man f.eks. allerede funnet tredjeparts- eller laget egne biblioteker for å håndtere nettverkskommunikasjon, disk-lagring, monitoring, etc, så er det kanskje greit å faktisk bruke disse som man allerede har kontroll på hvordan fungerer, og kan lett endre. (Vedlikehold av egne biblioteker er for øvrig et helt annen diskusjon som krever en viss disiplin.) Dette krever selvsagt at man har folk som naturlig tar eierskap til disse tingene, fikser bugs mens man jobber med features (nei, ikke noe eget rammeverks/biblioteks-team!), samt har litt mer dyptgående kjennskap til problematikk rundt IO, nettverk, timeouts, etc.

Det er tiltalende hvordan en bootstrap-pakke får en ny applikasjon raskt opp å kjøre, men det kan hende at man er bedre tjent i det lengre løp å lene seg på eksisterende kunnskap i teamet m.t.p. teknologi som fungerer godt sammen. Man får mye fornuftige defaults "gratis" med et slikt rammeverk, men man skal ikke undervurdere verdien av at teamet har et skikkelig eierskap til å selv sette sammen applikasjons-stacken etterhvert som behovene dukker opp.
Lean Startup gir en strukturert tilnærming til å redusere risiko og usikkerhet for selskaper som ønsker å utvikle nyskapende tjenester. Formålet er å finne det riktige problemet som er verdt å løse, å finne riktig løsning på dette problemet og verifisere at det finnes et marked som kan gjøre tjenesten levedyktig. 

Lean Startup er like relevant i store organisasjoner som i mindre gründervirksomheter når det brukes på områder med høy usikkerhet, [for eksempel ved innovasjon](https://radar.bekk.no/tech2017/prosess-og-kvalitet/explore-exploit). Å minimere tiden det tar å skaffe validert læring og verdi gjennom en såkalt "build-measure-learn loop" er et viktig poeng i Lean Startup. Begrepet Minimal Viable Product (MVP) betegner det minste som kan utarbeides for å bekrefte eller avkrefte en hypotese rundt verdiskapning. Når man jobber med å bevise en hypotese er det lagt stor vekt på en vitenskapelig tilnærming ved hjelp av gode eksperimenter. 

Lean Startup handler også om å måle riktig ting til riktig tid. Innledningsvis betyr det å måle kvalitativt på validert læring, ikke profitt eller vekst. En vanlig tilnærming til måling i Lean Startup er gjennom [Pirate Metrics](http://www.expectedbehavior.com/experiments/pirate_metrics/). Før skalering og vekst handler det om å sørge for at tjenesten faktisk løser behovet til brukerne, at de kommer tilbake neste gang og at det er en betalingsvillighet til stede. Når man knekker denne koden vil måling i økende grad også bli kvantitativ med fokus på å få flere brukere inn og sørge for at de tipser andre om tjenesten.

På tvers av kundene våre ser vi at det ofte gjøres mye forarbeid, planlegging og utvikling før tiltenkt verdi er verifisert. Verifisering gjøres ofte gjennom skrivebordsøvelser, analyser eller brukertester hvor metrikker er dårlig definert og hvor andre relevante fagområder kobles på for sent i prosessen. Vi mener usikkerheten tilknyttet å treffe "produkt/market-fit" ofte er undervurdert, noe som gjør at det brukes mye ressurser på utvikling av produkter som aldri oppnår suksess. Å følge Lean Startup-tilnærmingen vil redusere dette unødvendige ressursforbruket.

Lean Startup vil også gi andre positive ringvirkninger. Ved å bruke en Lean Startup-tilnærming vil virksomheter bli flinkere på [forretningsstyrt måling](https://radar.bekk.no/tech2017/prosess-og-kvalitet/maling-av-forretningsverdi-og-gevinstoppnaelse) og oppnå en evne til å levere raskere og hyppigere. Å bekrefte eller avkrefte en hypotese vil ikke nødvendigvis kreve produksjonssetting av programvare, men når dette er nødvendig er det en forutsetning at virksomheten kan levere kontinuerlig.

Utover bruk av selve Lean Startup-tilnærmingen er det viktig at virksomheten har et klart forhold til hvor stor andel av egen portefølje som lever i en usikker verden og hvordan dette er knyttet til virksomhetens overordnete strategi. Det er ikke et mål å bruke en Lean Startup-tilnærming på alt i porteføljen, men heller vurdere den på de utforskende satsingene. Vi ser at mange ønsker å jobbe etter en Lean Startup-tilnærming, men samtidig er begrenset av satte løsninger, historie, kravspesifikasjoner og eksisterende prosesser. Erfaringen er at utbyttet da blir marginalisert til mer av det man alltid har gjort, bare med frustrasjon i tillegg. Man er avhengig av frihet under ansvar for å hente ut de store gevinstene og det er derfor helt nødvendig med toppforankring for å kunne bryte med eksisterende prosesser på mange områder. Innovasjon med Lean Startup er krevende å få til for etablerte virksomheter og vil oppleves som et paradigmeskifte for mange. Vår erfaring er at etablerte virksomheter bør teste ut Lean Startup i små [autonome team](https://radar.bekk.no/tech2017/prosess-og-kvalitet/autonome-team-med-leveranse-og-driftsansvar) som kan [levere kontinuerlig](https://radar.bekk.no/tech2017/prosess-og-kvalitet/kontinuerlige-leveranser), fortrinnsvis et stykke unna dagens kjernevirksomhet. Dette gjør at man kan ta ned risiko, skaffe reell erfaring og unngå tyngdekraften i eksisterende kultur og prosesser. Når man får til dette kan man skalere organisk med flere slike prosjekter og ambassadører i virksomheten.
Ved hjelp av Xamarin for iOS og Android kan utviklere lage applikasjoner for Windows 10, iOS og Android i C#/.NET. Dette åpner for stor grad av gjenbruk av kode på tvers av plattformene, samtidig som resultatet og brukeropplevelsen er 100% native. 

Det er imidlertid viktig å være klar over at Xamarin ikke abstraherer bort konseptene til den underliggende plattformen, og man må fortsatt forholde seg til de spesifikke egenskapene som en gitt plattform har å by på. Xamarin som plattform har nå eksistert en stund, og har mer enn 15000 kunder og 1,3 millioner registrerte utviklere.

I februar 2016 kjøpte Microsoft opp Xamarin og inkluderte det i alle utgaver av Visual Studio. Xamarin-lisensen har vært ansett som kostbar, men nå som den er inkludert i Visual Studio forsvinner et av de største ankepunktene mot bruk av Xamarin.

Skal du lage en native app og har et team med kompetanse på C# og .NET vil vi anbefale å bruke Xamarin.
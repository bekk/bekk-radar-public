Informasjonsmodellering søker å beskrive og systematisere entiteter som behandles i en organisasjon, samt styre hvordan informasjon blir utvekslet både mellom menneske - system og system - system.

Noen organisasjoner har som strategi å etablere felles modeller som definerer informasjonen på tvers av alle domener og virksomhetsområder i organisasjonen. Slike felles informasjonsmodeller blir ofte definert i planleggingsfasen av prosjekter eller utviklingsløp, eller de defineres i parallell og isolert fra utviklingen av løsningene som håndterer informasjonen. Tanken bak fremgangsmåten er gjerne at endringer i datamodeller er kostbart, at de må gjenbrukes på tvers av virksomheten og at utvikling blir enklere dersom man har en veletablert og gjennomtenkt datamodell å forholde seg til.

Det er flere årsaker til at en slik tilnærming ofte feiler: 

- Modellen defineres først, når kompetanse, erfaring og innsikt er dårligst.
- Modellen blir ofte teoretisk og tar ikke hensyn til faktiske brukerbehov eller hvordan informasjonen skal brukes i praksis.
- Modellen defineres separat fra utvikling av løsningene som skal behandle informasjonen av en gruppering som ikke har ansvar for leveranse eller måloppnåelse for de produkter og tjenester som skal lages.
- En felles modell blir fort førende for hvert enkelt delsystem enten ved at man benytter felles modell direkte som intern informasjonsmodell eller ved at den lekker inn gjennom komplekse transformasjoner
- Fokuset blir fort på format og struktur, som hvordan XSD'en skal se ut, fremfor brukerbehov, hvordan informasjonen skal behandles og hvordan den best kan utveksles.
- Modellen eksisterer på utsiden av systemet, forvaltes uavhengig og forvitrer raskt. 

Informasjonsmodellen bør være et resultat av en emergent prosess og utvikles inkrementelt sammen med applikasjonene som en integrert del av utviklings- og integrasjonsarbeidet.
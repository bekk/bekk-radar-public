Det er nå full støtte for å håndtere sanntidsinformasjon i nettlesere. Det er mange måter å utnytte dette på - alt fra chat til kollaborative applikasjoner (for eksempel Google Docs) til spill til løsninger for å vise aksjekurser. For å hente ut  de største gevinstene av sanntids-støtten kreves det at løsningen i sin helhet er designet for sanntids oppførsel. Dette gjør at det å lage gode sanntids webapplikasjoner i stor grad blir et arkitekturproblem, og ikke bare et spørsmål om nettleserteknologi. Det er verdt å ha dette i tankene når løsningsmuligheter skal utforskes.

Med WebSockets kan du opprette en toveis kobling mellom nettleser og server. Dette gjør at du blant annet kan sende data fra serveren til nettleseren akkurat idet data endres. WebSockets kan muliggjøre mye bra funksjonalitet og er støttet i alle vanlige nettlesere.

Samtidig er det slik at komponentene i infrastrukturen omkring serveren noen ganger kan skape problemer for WebSockets. Feil eller manglende støtte i brannmur eller reverse proxy kan gi overraskelser eller bli omfattende å feilsøke. Så undersøk hvordan WebSockets fungerer i din infrastruktur før du baserer deg for sterkt på denne teknologien.
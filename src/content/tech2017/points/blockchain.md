Blockchain er en distribuert og signert transaksjonslogg som er med på å skape en desentralisert hovedbok for de man ønsker å tilgjengeliggjøre blockchainen for. Teknologien kom først med Bitcoin, men har de siste årene fått flere aktører, noe som fører til enda bedre løsninger for mekanismene bak blockchain. I dag er ikke blockchain bare Bitcoin og dens arkitektur, med konsensusmekanismen proof of work, mining og med en fast størrelse på blocken som skal inneholde transaksjonene. Det er blitt ganske mye mer.

I det siste har det blitt gjort mye arbeid rundt ulike konsensusmekanismer, og det har blant annet dukket opp mange forskjellige mekanismer, som raskere overføringer og mindre bruk av maskinkraft. Det har også kommet skyplattformer som lar deg hoste private og offentlige chains. Det kommer rett og slett flere gode løsninger og forslag på arkitekturforbedringer rundt blockchain, jo større interessen blir! Dette er absolutt noe å gjøre seg kjent med for å kunne forstå hvordan denne teknologien kan være med på å løse kompliserte problemer.

Potensialet for blockchain omfatter smarte kontrakter, desentralisert ID-plattform, modernisering av strømnettet, eiendomsbevis, distribuert lagring og prosessering, folkefinansiering, musikkdistribusjon, helseopplysninger og mye mer. Spesielt finansvirksomheter eksperimenterer nå med denne teknologien, da blockchain opprinnelig stammer fra et finansperspektiv. Ethereum hopper inn i det hele ved å si at de redefinerer Internett med sin blockchainarkitektur. Hyperledger, som brukes i supply chains med shippingselskaper, har blitt plukket opp av Linux Foundation for å skape en blockchainarkitektur som har linux-prinsippene godt bakt inn i kjernen. Dubai ønsker å være den første "blockchain powered government", Azure og IBM tilbyr Blockchain as a Service.

Potensialet er enormt, aktiviteten er overveldende, men vær oppmerksom på overoppheting.
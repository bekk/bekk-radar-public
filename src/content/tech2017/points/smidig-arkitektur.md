Det er lenge siden vi begynte å jobbe smidig på IT-området, men fortsatt er  arkitekturarbeidet i flere virksomheter preget av fossefallsprosesser, en plan-build-run-tilnærming eller rigide beslutningsprosesser. Arkitekturen detaljeres og dokumenteres utdypende og godkjennes i arkitekturfora i forkant av endringer, gjerne av folk som sitter langt fra der arkitekturen faktisk skal benyttes.

En slik fremgangsmåte er tidkrevende, og harmonerer dårlig med et smidig leveranseregime og selvdrevne, [autonome team](https://radar.bekk.no/tech2017/prosess-og-kvalitet/autonome-team-med-leveranse-og-driftsansvar) som har ansvar for egne systemer. Rigide rammer på feil nivå, og beslutninger som tas fjernt i tid og rom fra selve problemstillingen, fjerner muligheten til å velge optimal arkitektur og teknologi i hvert enkelt tilfelle.

Arkitektur bør utarbeides inkrementelt og iterativt, ved at man til enhver tid tar de valg som trengs for å komme videre i prosessen. Videre bør arkitektur på et gitt nivå sette overordnede rammer for arkitekturen på nivået under uten å begrense handlingsrommet unødig. Ettersom virkeligheten stadig endrer seg bør man etterstrebe en arkitektur som tåler endringer og kan justeres over tid.
SQL er et av de mest suksessrike deklarative språkene vi har innenfor IT i dag og fortjener ikke å bli abstrahert bort i ORM-er som (n)Hibernate og tilsvarende.

Hva som vil være et passende abstraksjonsnivå for databasemodeller vil typisk variere fra situasjon til situasjon. Ønsker du fortsatt fordelen av objekt-mapping og en generell abstraksjon av databaselaget, kan du vurdere et Mikro-ORM. Mikro-ORM-ene tar på seg jobben med å oversette mellom relasjonsdatabasen og objektmodellen, men avgrenser også rollen de selv skal ha. Det eksisterer en rekke produkter som er mye lettere enn de tradisjonelle og store ORM-ene, men det mest typiske er at de i alle fall skåner deg for mye boilerplate mapping-kode.

Dersom du ikke ønsker å bruke en Mikro-ORM, men har behov for å på en enkel måte å støtte ulike databaser, kan du benytte en SQL-DSL. Disse er ikke ORM-er i tradisjonell forstand, men de gir deg SQL-syntaks på kodenivå og transformerer så dette til database-spesifikk SQL. For Java kan [JooQ](https://www.jooq.org/) og [QueryDSL](http://www.querydsl.com/) være gode alternativer. For .NET har vi gode erfaringer med [Dapper](https://github.com/StackExchange/Dapper) og F# ([FSharp.Data.SqlClient](http://fsprojects.github.io/FSharp.Data.SqlClient/)) som gir mulighet for typesikker SQL-syntax.
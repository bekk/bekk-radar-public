[Elm](http://elm-lang.org/) er et statisk typet, funksjonelt programmeringsspråk for web-en som kompilerer til JavaScript. Formålet er å gi en bedre utvikleropplevelse, samt gjøre det enklere å utvikle robuste webapplikasjoner som er enkle å vedlikeholde over tid.

Måten man bygger applikasjoner i Elm er relativt likt hvordan det gjøres i [React](https://radar.bekk.no/tech2017/frontend-og-mobil/react) og [Redux](https://radar.bekk.no/tech2017/frontend-og-mobil/redux). Elm er en av hovedinspirasjonene til Redux, og tilbyr samme tilnærmingsmåte for å strukturere en applikasjon for web-en. Som React, baserer Elm seg på en virtuell DOM. I tillegg har Elm et sterkt, statisk typesystem, immutable datastrukturer, en kompilator med særdeles gode feilmeldinger og et pakkehåndteringssystem som håndhever semantisk versjonering av alle biblioteker. Samtidig tilbyr Elm offisielle biblioteker av høy kvalitet for generelle oppgaver som ruting eller nettverkskall.

De siste oppdateringene av språket har fokusert på å senke terskelen for å lære Elm. Skaperne av Elm har et sterkt fokus på å holde språket så enkelt og nybegynnervennlig som mulig, og samtidig bygge et imøtekommende og hyggelig community. Vi opplever at Elm har fått langt mer oppmerksomhet og utviklet seg mye de siste to årene. I 2016 ble den første Elm-konferansen holdt i St. Louis, og i juni er det duket for konferanser både i Paris og i Oslo. Samtidig har en gjeng fra BEKK arrangert Oslo Elm Meetup siden november, hvor vi har vært rundt 30 til 40 deltakere hver måned.

Vi ser at Elm i økende grad står frem som en utfordrer til React og Redux, og vi har allerede fått gode erfaringer med språket på prosjekt. Vår opplevelse er at Elm gir en svært god utvikleropplevelse, og at endringer og refaktoreringer blir vesentlig enklere enn med tradisjonelle JavaScript-løsninger.

Det er også et interessant poeng at mange backendutviklere uten JavaScript-erfaring trives godt med Elm, siden det på flere måter ligner mer på backendspråk som C# og Java (kompilert, med statisk typing). Derfor kan det i noen organisasjoner være enklere å vedlikeholde en applikasjonsportefølje med Elm fremfor JavaScript, fordi utviklere som er bekymret for å utilsiktet ødelegge frontendkode får tryggheten de er vant med fra kompilerte språk.

Elm er fremdeles et ungt språk og har enda ikke landet på et stabilt API. Det kan bety merarbeid i omskriving av kode når ikke-kompatible endringer innføres. Elms brukervennlige meldinger fra kompilatoren gjør det derimot enkelt å se hvilken del av applikasjonen som må endres. Dette gjelder også bruk av tredjepartsavhengigheter, der statisk analyse av koden tvinger pakkene til å følge semantisk versjonering, noe som gir konsumenter god hjelp ved oppgradering.
En private PaaS/IaaS innebærer at man drifter, ofte i ens eget datasenter, en PaaS/IaaS på underliggende hardware som ikke er delt med andre. 

Sammenligner man driftskostnadene forbundet med å drifte applikasjoner på en privat sky med tilsvarende på en offentlig, kan man gå ut i fra at de vil ligge en del høyere. Det har blant annet å gjøre med at man vanligvis ikke klarer å utnytte kapasiteten i underliggende hardware like godt. I tillegg er det ressurskrevende å drifte selve cloud-management-plattformen, og noe man typisk betaler vesentlig mindre for i en offentlig løsning (på grunn av storskala-fordelene til den offentlige skytilbyderen). På toppen av dette kommer det at private PaaS/IaaS-løsninger sjelden tilbyr like omfattende funksjonalitet som en offentlig løsning, slik at en privat løsning har sine klare begrensinger.

På den annen side, dersom det er lovmessige eller andre forhold som gjør at man ikke kan ta i bruk en offentlig sky, man har uvanlige krav til sikkerhet eller tekniske løsninger som man ikke finner i en offentlig løsning, kan en privat sky være et godt alternativ. Dersom man i tillegg baserer løsningene sine på velkjente PaaS/IaaS-løsninger som f.eks. [CloudStack](https://cloudstack.apache.org/), [OpenStack](https://www.openstack.org/), [Kubernetes](https://kubernetes.io/) eller [Mesos](http://mesos.apache.org/), vil en senere transisjon til en offentlig sky ikke være spesielt krevende. Fordelen er at man da allerede i dag kan ta i bruk moderne skyteknologi, og realisere gevinster man ellers ville ha måttet vente på.  

Vi konstaterer også at en del kunder benytter seg av enterpriseløsninger som [Rancher](http://rancher.com/), [Tectonic](https://coreos.com/tectonic/) og [OpenShift](https://www.openshift.com/). Dette er container-plattformer som tilbyr funksjonalitet utover det man finner i for eksempel Kubernetes. Disse kan være interessante å vurdere for virksomheter som har behov for avanserte sikkerhets-/rettighetsmodeller, eller har andre behov som ikke lar seg løse med standard Kubernetes.     
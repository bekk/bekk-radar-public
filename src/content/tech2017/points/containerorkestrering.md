For å kunne utnytte potensialet til containerteknologier som [Docker](https://www.docker.com/) fullt ut trenger man gode støtteverktøy som kan forenkle drift og utrulling, såkalte containerorkesteringsverktøy.
 
Containerorkesteringsverktøy er et nødvendig hjelpemiddel når man skal rulle ut applikasjoner i et distribuert system som krever flere noder. Hensikten med verktøyet er at man skal kunne se på en klynge av noder som én enkelt node. For å oppnå dette må verktøyet løse utfordringer som service discovery, lastbalansering, nettverk mellom containere, og persistens i et distribuert system. 
 
Et av de mest kjente orkesteringsverktøyene er [Kubernetes](https://kubernetes.io/). Kubernetes er et åpen kildekode-prosjekt som er basert på arbeidet som Google har gjort internt innen containerorkestrering de siste 15 årene. Kubernetes er et produksjonsklart orkesteringsverktøy som tilbyr avansert skedulering, autoskalering og autohealing. Det fokuserer på å redusere kompleksiteten når man bygger distribuerte systemer. Google tilbyr Kubernetes som en hosted løsning i Google Cloud under navnet [Google Container Engine](https://cloud.google.com/container-engine/). 

[Rancher](http://rancher.com/) er annet containerorkesteringsverktøy vi mener det er verdt å se nærmere på. Rancher er ment å være en mer komplett plattform for containere og befinner seg dermed i [CaaS-segmentet](https://radar.bekk.no/tech2016/arkitektur-og-plattform/container-as-a-service). Med Rancher kan man velge å bruke de mest kjente orkesteringsverktøyene som Kubernetes, [Docker Swarm](https://github.com/docker/swarm), [Mesos](http://mesos.apache.org/) og Ranchers egen implementasjon; [Cattle](https://github.com/rancher/cattle). Rancher har støtte for team management via AD og Github, og man kan provisjonere opp servere fra flere skyleverandører som Amazon EC2, Azure og Digital Ocean samt muligheten for å melde inn egne noder. Rancher tilbyr en del ekstra fleksibilitet, noe som kan være nyttig for organisasjoner som har systemer som krever ekstra tilpasningsmuligheter. Siden man hoster Rancher selv kan det kjøre enten i skyen eller on-premise.
Drøye ti år etter at [AWS](https://aws.amazon.com/) lanserte EC2 som Infrastructure as a Service, tilbyr nå serverless-tjenester ekte datakraft i nettskyen. Tradisjonell infrastruktur er abstrahert bort, til fordel for en elastisk plattform som er fullstendig håndtert av skyleverandøren. Serverless utgjør et nytt evolusjonsnivå som vil forandre hvordan vi designer, utvikler og forvalter IT-systemer.

AWS Lambda er den mest kjente serverless-plattformen i kategorien Function as a Service (FaaS). I samspill med andre serverless-tjenester kan man komponere komplette applikasjoner med ren forretningslogikk som Lambda-funksjoner. FaaS gir vesentlig forbedret innsyn i kvalitet, kostnader og inntekter på funksjons- eller mikrotjenestenivå. Samtidig vil ledetid reduseres mens  endrings- og leveransetakt forbedres. De store nettskyleverandørene driver en formidabel tjenesteutvikling innenfor FaaS, og vi vil se betydelige forbedringer innenfor fleksibilitet, språkstøtte, integrasjon og betalingsmodeller fremover.

Driftede skytjenester eller _managed cloud services_ er en annen type serverless-plattformer. Dette er tjenester som støtter et spesifikt behov, der skyleverandøren står for basisdriften. Amazon Simple Storage Service (S3) var en tidlig representant på en driftet skytjeneste, og tilbyr tilnærmet ubegrenset lagring med høy oppetid. Et annet utmerket eksempel er Google BigQuery, som tilbyr et moderne datavarehus i nettskyen med et SQL-grensesnitt for analyse. Som bruker av BigQuery har du ikke noe forhold til den underliggende infrastrukturen; Google Cloud Platform sørger for skalerbarhet og tilgjengelighet, og du betaler for bruk i form av lagring og spørringer. 

Serverless representerer overgangen til å konsumere ekte datakraft i nettskyen. Mange serverless-plattformer er klare for bruk i produksjon, eksempelvis AWS Lambda, S3 og BigQuery. Vi har imidlertid kun sett starten og det vil skje mye på dette området i tiden framover. Vår erfaring er hittil begrenset, men vi er sikre på at serverless vil prege IT-industrien. Gjør en grundig vurdering, men ikke stå på sidelinja og vent på neste versjon. De mest modne serverless-plattformene og driftede skytjenestene er modne og klare for å tas i bruk i dag!
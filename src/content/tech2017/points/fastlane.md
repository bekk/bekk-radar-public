[Fastlane](https://fastlane.tools/) er et åpen kildekode-verktøy som hjelper deg med å automatisere oppgaver ved utvikling av applikasjoner til iOS eller Android. Prosjektet har nylig slått seg sammen med Google, med et uttalt mål om å "la utviklere bygge bedre applikasjoner ved å tilby de beste hjelpemidlene".

Bakgrunnen for prosjektet er at det er mange oppgaver som må utføres i forbindelse med utrulling av en mobilapplikasjon. Eksempler kan være versjonering, bygging, testing, signering av kode og forberedelse av diverse metadata til applikasjonen som skjermbilder tilpasset alle skjermstørrelser og språk. Fastlane kan hjelpe til i alle disse oppgavene, og kan i tillegg laste opp det ferdige produktet til App Store eller Google Play. Det at du kan håndtere metadata som endringslogg, skjermbilder og beskrivelse av applikasjonen med Fastlane, gjør at denne informasjonen også enkelt kan versjoneres via Git. I tillegg finnes det et stort utvalg av andre funksjoner som integrasjon mot Slack, og håndtering av kildekoden på GitHub.

Fastlane gjør at utviklere i stor grad slipper å forholde seg til den tidvis komplekse prosessen det er å gi ut nye versjoner av mobilapplikasjoner. Dette bidrar til å fjerne smertemomenter, redusere feilkilder, tilrettelegge for hyppigere utgivelser og å spare tid. Det gjør også at nye utviklere uten mye erfaring fra mobilutvikling kan være effektive og rulle ut nye versjoner relativt raskt.
Funksjonell programmering (FP) er et gammelt paradigme som har fått et oppsving i popularitet de siste årene. Paradigmet setter en del føringer på hvordan programmer kan skrives, spesielt når det brukes kombinert med et sterkt typesystem. Sentralt er ideene om immutable data og referential transparency: Variabler og datastrukturer kan ikke endres når de først er opprettet, og funksjoner skal ikke utføre sideeffekter, men kun returnere verdier.

I bytte mot å følge disse føringene får man klare gevinster. Man får tydeligere kode som er langt enklere både å forstå og teste, noe som fører til færre feil. Rent funksjonell kode har også gode egenskaper med tanke på parallelliserbarhet – noe som kan være nyttig i en del sammenhenger, enten ved parallellkjøring i egen kode eller om man kjører funksjonene [direkte i nettskyen](https://radar.bekk.no/tech2017/arkitektur-og-plattform/serverless).

Bruk av funksjoner er (naturlig nok) sentralt i FP. Programmer lages ved å sette sammen enkle funksjoner til en større helhet. Ved bruk av teknikker som høyere ordens funksjoner, delvis funksjonsapplikasjon og komposisjon av funksjoner, kan man i mange tilfeller uttrykke seg langt mer konsist enn i mange imperative språk.

Paradigmeskiftet fra klassisk imperativ og/eller objektorientert programmering til FP vil være ressurs- og tidkrevende. Heldigvis trenger man ikke kaste alt av verktøy for å komme i gang. Mange ideer og teknikker fra paradigmet er nå på vei inn i tradisjonelle imperative språk, slik som lambda-er og strømmer i Java 8, og enda mer er tilgjengelig dersom man velger å trekke inn biblioteker som [Vavr](https://radar.bekk.no/tech2017/sprak-og-rammeverk/vavr). Det finnes også språk som er tilrettelagt for FP på mye brukte kjøretidsmiljøer, eksempelvis Scala på JVM-en og [F#](https://radar.bekk.no/tech2017/sprak-og-rammeverk/f) på CLR-en, eller språk som [Elm](https://radar.bekk.no/tech2017/sprak-og-rammeverk/elm) hvis man utvikler i frontend.
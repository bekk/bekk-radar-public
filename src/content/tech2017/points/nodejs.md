[Node.js](https://nodejs.org/en/) blir mer utbredt for hvert år som går. Store aktører som PayPal, Facebook, Yahoo! og Netflix benytter det til strategisk viktige produkter og tjenester. Node.js tilbyr funksjonalitet som kan gi en del gevinster i forbindelse med web og sanntidsløsninger.

Den største gevinsten er tilgangen på en gjennomprøvd og moden runtime for JavaScript (V8) på serversiden. Dette muliggjør ting som serverside rendering for optimalisering og [progressive enhancement](https://radar.bekk.no/tech2017/frontend-og-mobil/progressive-enhancement) av JavaScript-applikasjoner.

Node.js kan fungere som en utvidet del av frontend-utvikling mellom webapplikasjonen og resten av baksystemene, som beskrevet i [Backends For Frontends](https://radar.bekk.no/tech2017/frontend-og-mobil/backend-for-frontends). Node.js-backenden vil da typisk route API-kall en-til-en mot andre baksystemer, og sørge for at ressurser som JavaScript, CSS, HTML osv. blir levert på en god måte. Dette vil føre til at mange av de moderne verktøyene vi har, som er spesialisert til webutvikling, også inngår i det som tradisjonelt er sett på som serverside programmering. 

Node.js blir i dag også brukt til verktøy og bygging av frontend-prosjekter. Node.js gjør dette på en veldig god måte fordi det er kryssplattform, opererer på et språk de fleste kjenner til, og fordi det har et av verdens største økosystem. Node.js som plattform for verktøy og muligheten til å kjøre JavaScript-kode på server er en selvfølge i moderne ikke-trivielle webapplikasjoner og websider. Se [Byggetrinn for frontend](https://radar.bekk.no/tech2017/frontend-og-mobil/byggetrinn-for-frontend) for mer om dette.

Vi ser også at Node.js blir en tydeligere aktør for løsninger for spesifikke problemer innen mikrotjenestearkitektur, eller som støttespiller til et større system ved hjelp av plattformer som [Azure Functions](https://azure.microsoft.com/services/functions/) eller [AWS Lambda](https://aws.amazon.com/lambda/).
[Kotlin](https://kotlinlang.org/) er et åpen kildekode-programmeringsspråk til JVMen som er laget av [JetBrains](https://www.jetbrains.com/), som også bruker dette språket til utvikling av sine egne produkter. Det er et [pragmatisk alternativ til Java](https://medium.com/@octskyward/why-kotlin-is-my-next-programming-language-c25c001e26e3) med konsis syntax, type interference, default og named function arguments, eksplisitt håndtering av nullverdier og det har gode verktøy for funksjonell programmering. 

Terskelen for å bruke Kotlin er veldig lav da det er 100% kompatibelt med Java. Det vil si at eksisterende Java-rammeverk og biblioteker kan brukes uten noen endringer eller ekstra abstraksjonslag. Man kan også bruke Kotlin-funksjoner i Java som om de skulle vært Java-funksjoner. IntelliJ har støtte for auto-completion, debugging, profiling og refaktorering for Kotlin på lik linje med Java. Kotlin ble 17. mai 2017 [offisielt støttet på Android](https://blog.jetbrains.com/kotlin/2017/05/kotlin-on-android-now-official/).

Kotlin har ellers god IDE-støtte og verktøystøtte og i et team med kompetanse på funksjonell programmering og Java vil overgangen til Kotlin etter vår mening være uproblematisk. Selv om terskelen for å komme i gang er lav bør man likevel tenke seg om før man introduserer et nytt programmeringsspråk i en kodebase. Men hvis man ønsker å skrive [funksjonell og konsis kode](https://blog.plan99.net/kotlin-fp-3bf63a17d64a) i et Java-prosjekt, bør man absolutt vurdere Kotlin. 
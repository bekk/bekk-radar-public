Siden første versjon i 2011 har [Octopus Deploy](https://octopus.com/) modnet og blitt et unikt støtteverktøy til alle som driver med programvareutvikling, spesielt på .NET. BEKK bruker Octopus Deploy på alle sine .NET-prosjekter, og det med svært god erfaring. Verktøyet er gratis å bruke i liten skala og rimelig priset også for bruk i større skala. 

I korte trekk hjelper Octopus Deploy deg med å rulle ut en versjon av programvaren din på én eller flere maskiner i et gitt miljø på en sikker og enkel måte. Til tross for at det markedsføres som et verktøy for .NET og Windows, er det også mulig å bruke dette til Java og på Linux, om enn med noe mer manuell konfigurasjon.

Det er viktig å være klar over at en vanlig byggserver (Jenkins, TeamCity o.l.) og Octopus Deploy er designet for å løse to forskjellige oppgaver. Byggservere er gode på å hente kode fra versjonskontrollsystemet, bygge koden, kjøre enhetstester og utføre statisk kodeanalyse, derimot er de ikke gode på utrulling på tvers av miljøer. Det er her Octopus Deploy kommer inn og spesialiserer seg på nettopp dette. Octopus Deploy holder kontroll på hvilke miljøer du har (f.eks. utvikling, test, akseptanse og produksjon) og hvilke versjoner av programvaren din som kjører i hvilket miljø. Den hjelper deg med å styre miljøspesifikk konfigurasjon, som tilkoblingsdetaljer til databasen, endepunkter til andre systemer, loggnivå o.l. Verktøyet lar deg rulle ut programvare på en trygg og reproduserbar måte, med god sporing og minimal fare for manuelle feil. Octopus Deploy har både et pent og effektivt GUI og et rikt API, hvilket gjør at både de som liker å kode og de som liker å klikke har god støtte. Verktøyet er derfor en viktig brikke for å realisere DevOps.

Selve utrullingen er enkel å sette opp og kan tilpasses ned til minste detalj. En standardinstallasjon vil dekke de vanligste behovene, samtidig har vi erfart at Octopus Deploy er svært fleksibelt og kan brukes i mange finurlige situasjoner. Som et eksempel har flere prosjekter brukt Octopus Deploy til å gjøre nedetidsfri utrulling ved at en og en server meldes ut av lastbalanserer, oppgraderes, sjekkes og så meldes inn igjen. En slik løsning reduserer risiko og gir reell forretningsverdi for løsninger som krever konstant oppetid. 
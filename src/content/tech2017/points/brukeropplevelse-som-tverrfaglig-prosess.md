Gode brukeropplevelser kommer fra fokus på brukeropplevelse på organisasjonsnivå og ikke kun hos de som har tittelen UX-designer. Brukeropplevelse er ikke noe som kan sprinkles over produktet til slutt, det er noe som må gjennomsyre hele prosessen fra start til slutt.

Alle avgjørelser som tas, alt design som utføres – også den typen design som utføres i programmering – påvirker hvordan sluttbrukeren opplever produktet. Dårlig ytelse på webserveren din? Begrensninger i hvilke data som er tilgjengelig på grunn av foreldede baksystemer? Websider som ikke laster fordi en JavaScript-asset fra et CDN ikke ble levert? Disse tingene er normalt ikke forbundet med UX, men er like fullt noe som påvirker brukeropplevelsen.

Ofte blir ikke sluttbrukerens opplevelser tatt med i vurderingen når slike designavgjørelser blir tatt. Kanskje er avstanden til sluttbrukeren for stor for en utvikler som sitter dypt inne i en organisasjon. Eller kanskje måles prosjektlederen kun på leverte storypoints. Det er mange ting som påvirker hvor mye en organisasjon bryr seg om brukeropplevelse.

Å gjøre brukeropplevelsen synlig har stor effekt. Det bevisstgjør og minner organisasjonen på at det sitter noen i andre enden som forsøker å bruke produktet til å utføre oppgaver. Denne synliggjøringen kan foregå på mange måter, f.eks. gjennom skjermer som viser metrikker forbundet med brukeropplevelse, eller at utviklere blir med på brukertesting.

Måten UX-eksperter, informasjonsarkitekter, grafiske designere og andre designdisipliner involveres i arbeidet har også stor effekt. Eksplisitte overleveringer og rigide faser fører til at mye informasjon går tapt mellom hvert steg. Et klassisk eksempel på dette er overleveringen av mockups i Photoshop til frontendutvikleren. Her går vi fra et statisk medium til et dynamisk, og mye av designerens opprinnelige visjon forsvinner i oversettelsen. Gode brukeropplevelser skapes ved iterasjon og samarbeid på tvers av disipliner.

Dette innebærer også at programmerere, arkitekter, prosjektledere og andre utviklingsdisipliner må involveres i en tidligere fase. Da oppnår du at organisasjonen eller teamet får en sterkere følelse av eierskap og ansvar for det endelige produktet. Brukeropplevelsen kommer i sentrum før en eneste kodelinje er skrevet.
Maskinlæring kan være særdeles kraftig, men det er også komplisert. Å implementere bildegjenkjenning eller språkforståelse koster mye tid og penger. Heldigvis finnes det mange tjenester i skyen hvor den komplekse matematikken allerede er implementert. Disse tjenestene er også allerede opplært med mengder av data.

Det finnes tjenester for ansiktsgjenkjenning, ansiktsdeteksjon, prosessering av naturlig språk, bildegjenkjenning, videoanalyse, stemmetolkning og lignende. Dette er tjenester som bl.a. Amazon, Google og Facebook har lagt mye ressurser i, og som er tilgjengelig for en relativt liten kostnad. Eksempler på slike tjenester er [Amazon Rekognition](https://aws.amazon.com/rekognition/) og [Google Vision](https://cloud.google.com/vision/) for bildegjenkjenning, [Google Cloud Video Intelligence](https://cloud.google.com/video-intelligence/) for videanalyse, og [API.ai](https://api.ai) og [wit.ai](https://wit.ai) for prosessering av naturlige språk.

Disse tjenestene gjør det kjapt og enkelt å implementere kompleks maskinlæring. Når det gjelder språk er foreløpig den norske språkforståelsen noe begrenset. Wit.ai har en beta på norsk, ellers er det tynt.

Ved å bruke tjenester som dette så hjelper du til å gjøre tjenestene bedre, men ulempen er at du er nødt til å gi fra deg store mengder data.

Vi har stor tro på denne typen tjenester, og anbefaler at man ser om det finnes ferdige tjenester for maskinlæring før man implementerer noe eget. Se også hva [ThoughtWorks](https://thoughtworks.wistia.com/medias/bbbis7iwp7) sier om temaet.
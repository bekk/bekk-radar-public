[React Native](https://facebook.github.io/react-native/) er et åpen kildekode-rammeverk fra Facebook som gir deg muligheten til å utvikle native applikasjoner for iOS og Android ved hjelp av JavaScript og de samme mekanismene som blir brukt i React. Forskjellen ligger i at der React knyttes mot DOMen, knyttes React Native mot UIKit på iOS og tilsvarende bibliotek på Android. Dette betyr at applikasjonene som utvikles blir ekte native på lik linje med hva tradisjonell app-utvikling i Swift/Objective-C for iOS og Java for Android gir. Det medfører også at mye kode kan gjenbrukes på tvers av de to plattformene, hvilket effektiviserer utviklingen og gjør forvaltning av applikasjoner lettere.

Som utvikler er det en veldig god opplevelse å bruke React Native. Rammeverket tilbyr hot reloading som gjør at du ser effekten av kodeendringer umiddelbart uten å miste tilstanden til det som kjører i mobilemulatoren. Det blir også brukt en implementasjon av CSS Flexbox til å legge på styling. Du får rett og slett de samme fordelene som finnes i moderne webapplikasjoner overført til native utvikling på mobil. Dette gjør utviklingen meget effektiv, og det gjør at utviklere som kommer fra web-verdenen raskt kan bli effektive mobilutviklere.

React Native gir også nye muligheter for utrulling av nye versjoner av applikasjonen. Med [CodePush](https://microsoft.github.io/code-push) kan du sende oppdateringer direkte ut til brukere, uten å måtte gå gjennom godkjenning hos Apple eller Google. Dette muliggjør hyppige leveranser og reduserer risikoen forbundet med oppdateringer. Det er verdt å merke at slike utrullinger av kode må skje i henhold til Apple sine retningslinjer, og at CodePush kun kan gjøres på feilrettinger og mindre oppdateringer.

React Native er under utvikling, og noe av funksjonaliteten som tilbys i de forskjellige mobilplattformene er enda ikke implementert i dette komponentbiblioteket. Dersom du trenger funksjonalitet som enda ikke er implementert, har du mulighet til å skrive Native Modules for å få tilgang til det som skulle mangle. Ettersom rammeverket allerede er tatt i bruk av en omfattende brukergruppe er stort sett alt av populær funksjonalitet enten allerede implementert i React Native, eller delt som åpen kildekode-biblioteker på NPM. Det er derfor sjeldent nødvendig å utvikle egne Native Modules, men det at du har muligheten gjør at det ikke er noen begrensninger for hvilken funksjonalitet du kan basere deg på.
[Ansible](https://www.ansible.com/) er et lettverksrammeverk for automatisering av konfigurasjonsstyring, installasjon av software og applikasjons-deployment. Konfigurasjonskoden er enkel og lettlest, og det kreves ingen agenter eller annen software på serverne som provisjoneres. 

Der hvor vi har tatt i bruk Ansible har vi vært fornøyde med hvor kraftig og enkelt det er. Etter at Redhat kjøpte Ansible har tilfanget av moduler nærmest eksplodert. Selv om vi på skyprosjekter foretrekker [Terraform](https://radar.bekk.no/tech2017/arkitektur-og-plattform/terraform) for provisjonering av infrastruktur, ser vi at Ansible er et godt supplement når servere, databaser, brukere, tilgangskontroll og applikasjoner skal konfigureres, og programvare installeres. Ansible kan også benyttes til provisjonering ved bygging av OS-images med for eksempel [Packer](https://www.packer.io/). Ansible er et mye bedre alternativ enn shell-scripts for automatisering av applikasjons-deployment.

For provisjonering av infrastruktur som ikke lever i skyen synes vi Ansible er et godt alternativ til for eksempel [Puppet](https://puppet.com/) og [Chef](https://www.chef.io/chef/), hvor man som regel installerer tjenere og klienter på maskinene som provisjoneres. Vi foretrekker som regel den push-baserte modellen fremfor en pull-basert hvor konfigurasjon synkroniserer seg til en tilstand etterhvert, selv om Ansible også støtter pull-basert provisjonering. Dette forenkler feilsøking og korrigering når noe går galt.

Om man har _veldig_ mange servere og ikke har en moderne IaaS- eller PaaS-plattform er vi mer usikre på om Ansible er et like godt alternativ som Puppet og Chef for basisdrift, for eksempel ved patching av et stort antall servere som ikke kan bygges på nytt fra bunnen av når man vil.
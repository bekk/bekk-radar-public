[JWT](https://jwt.io/introduction/ ) (JSON Web Token) er en JSON-basert tokentype som kan brukes både for autentisering av en bruker, og for å kunne overføre informasjon om brukeren på en sikker og enkel måte. Et JWT kan inneholde informasjon om for eksempel brukernavn, utstedelsestidspunkt for tokenet, hvor lenge tokenet er gyldig, og annen informasjon som kan være relevant. Informasjonen i tokenet kalles "claims". Sikkerhetsmessig baserer JWT seg på digitale signaturer.

Det enkleste eksempelet på bruk av JWT er en bruker som skal logge seg på en applikasjon. Når applikasjonen har verifisert brukerens identitet kan den produsere et JWT som inneholder et sett med relevante claims om brukeren, som for eksempel brukernavn, som applikasjonen signerer og sender tilbake til brukeren. Brukeren presentere så dette JWTet ved hver request til applikasjonen, og applikasjonen kan enkelt verifisere at tokenet ikke har blitt endret på ved å sjekke signaturen. Hvis applikasjonen kjører på flere noder, slipper man dessuten å forholde seg til sesjoner så lenge applikasjonen stoler på sertifikatene som de andre nodene bruker til signering av tokens.  

JWT er et godt lettvektsalternativ som vil løse mange av de samme behovene som en del bruker SAML til i dag, spesielt autentisering og overføring av brukerinformasjon. JWT passer også godt inn i en verden av REST og JSON, og i noen tilfeller kan bruk av JWT fjerne behovet for sesjoner. For å løse enklere autentiseringsbehov mellom f.eks. brukere og en enkeltstående applikasjon eller nettside, eller mellom to API-er/applikasjoner kan JWT være et godt alternativ. Hvis man derimot har flere applikasjoner som skal kommunisere med hverandre, eller man har behov for en mer komplett single sign-on-løsning, bør man heller bruke [OpenID Connect](https://radar.bekk.no/tech2017/arkitektur-og-plattform/openid-connect), som også er basert på JWT.
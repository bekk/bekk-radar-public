[.NET Core](https://www.microsoft.com/net/core) er arvtakeren for .NET 4.6 (nå ofte referert til som full framework). .NET Core er bygget for å være modulært, portabelt og ha støtte for alle aktuelle plattformer (primært Linux, macOS og Windows). Plattformen er åpen kildekode, og har større fokus på fleksibilitet enn tidligere. I motsetning til .NET Framework, som lever på operativsystemnivå, ruller man med .NET Core kun ut de delene av rammeverket man faktisk bruker ved siden av applikasjonen.
 
Utviklingsflyten er mer lik den vi kjenner fra andre utviklingsplattformer som for eksempel Node.js og Ruby on Rails, hvor gjennomførte kommandolinjeverktøy står i fokus. Det er likevel viktig å presisere at man fortsatt kan gjøre alt fra Visual Studio eller i nye Visual Studio Code, som er tilgjengelig på macOS og Linux. Vi ser at hverdagen på et .NET-prosjekt dermed kan bli mer produktiv for frontendprogrammerere, som ofte ønsker å jobbe på macOS.
 
.NET Core vil ta over for .NET Framework som de fleste jobber med i dag, og vi anbefaler å ta i bruk .NET Core på nye prosjekter, men presiserer at det er viktig å sikre seg at alle biblioteker man ønsker å benytte er implementert.

Når .NET Standard 2.0 er på plass i .NET Core, ser vi ingen grunn til å se seg tilbake med mindre man (tror man) trenger eldre teknologier som WCF eller Webforms. Er man usikker på om man skal velge .NET Core eller full framework kan man lese Microsofts egen sammenligning [her](https://docs.microsoft.com/en-us/dotnet/articles/standard/choosing-core-framework-server). Roadmappen til Microsoft kan følges [her](https://github.com/dotnet/core/blob/master/roadmap.md).
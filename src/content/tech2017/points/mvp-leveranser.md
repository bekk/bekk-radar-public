Uttrykket MVP (minimum viable product, eller minste brukbare produkt) benyttes ofte i gründerbedrifter eller i tidlige faser i et produktutviklingsløp. Tanken er å få ut en minimumsversjon av produktet så raskt og billig som mulig, for å teste ut hvordan det blir mottatt av brukerne.

Fremgangsmåten kan imidlertid også fungere godt ved videreutvikling av modne produkter og systemer. Svært mange IT-systemer inneholder funksjonalitet som viser seg å være unødvendig eller ubrukt når det kommer til stykket. Å utvikle unødvendig funksjonalitet tar tid og innfører kompleksitet som kan være vanskelig å bli kvitt. 

Vår erfaring er at MVP-leveranser kan bidra til å unngå å havne i slike funksjonalitetsfeller. Når en MVP er levert, viser det seg ofte at tidligere høyt prioriterte behov blir uviktige og at nye behov dukker opp. Med denne tilnærmingen kan man altså få levert funksjonalitet raskere, samtidig som man er mer trygg på at produktet videreutvikles i riktig retning. Det er også svært motiverende for teamet å kunne levere hyppig, og MVP-leveranser passer som hånd i hanske med [kontinuerlige leveranser](https://radar.bekk.no/tech2017/prosess-og-kvalitet/kontinuerlige-leveranser).
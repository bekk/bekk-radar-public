Enkelte sverger fortsatt til idéen om at det er mulig å lage en fullstendig spesifikasjon før man utvikler en ny løsning. Det er flere årsaker til at vi anbefaler å gå bort fra en slik fremgangsmåte.

Det går ofte lang tid fra en spesifikasjon skrives til løsningen utvikles og blir klar for lansering. I mellomtiden kan behovene ha endret seg drastisk, for eksempel på grunn av prosess- eller organisasjonsendringer, endringer i teknologi eller at nye konkurrerende produkter har dukket opp. Samtidig er det en kjensgjerning at svært mange datasystemer overspesifiseres med funksjonalitet som til slutt viser seg å være unødvendig, noe man vil være ekstra sårbar for ved en altomfattende tidlig kravspesifikasjon. 

En utdatert eller for omfattende spesifikasjon kan fremstå direkte feil og beskrive en løsning man helt eller delvis ikke lenger har bruk for. Da har man kastet bort tid og ressurser samtidig som produktet ikke gir den verdien man håpet på. Tidlige kravspesifikasjoner blir også ofte benyttet som grunnlag for detaljerte estimater. Dette er uheldig, ettersom tidlig estimering har høy usikkerhet og dermed forsterker behovet for ytterligere detaljering av krav. Samtidig bidrar detaljerte estimater til å låse valgene som er gjort slik at endringer blir vanskelig.

Det er på tide å slutte og strebe etter den komplette spesifikasjon og heller begynne å jobbe smidig på ordentlig! En løpende og smidig spesifisering og leveranse, f.eks. ved hjelp av en [mvp-tilnærming](https://radar.bekk.no/tech2017/prosess-og-kvalitet/mvp-leveranser), er bedre egnet til å sørge for at produktet treffer de behovene som til enhver tid gjelder.
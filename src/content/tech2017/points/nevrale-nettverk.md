Nevrale nettverk er maskinlæring inspirert av hvordan biologiske nevroner samvirker i hjernen. De har opphav fra slutten av 50-tallet, men er først tatt i bruk for alvor det siste tiåret grunnet tilstrekkelig utvikling på hardware-siden i kombinasjon med opptrappet forskning på metodene. Teknikker for deep learning er et resultat av sistnevnte.

I tilfeller der det er noe å hente med maskinlæring, er nevrale nettverk en godt etablert måte å gjøre det på i 2017. Støtten for nevrale nettverk er bred, både i biblioteker og i skyen. Metoden løser både klassifisering og regresjon, og fungerer for supervised, unsupervised eller som ledd i reinforcement learning.

Nevrale nettverk leverer de beste resultatene i feltet, men det finnes svakheter: Man ikke uten videre begrunne hvorfor et nettverk trekker en konklusjon. Om gjennomsiktighet er viktig bør man f.eks. vurdere alternativer basert på decision trees.

Nevrale nettverk kan stille høyere krav til erfaring fra utvikler enn andre metoder. Man skal ha en forståelse av hva som kan destabilisere læring, og vite hvilke mottiltak som finnes. Dersom mønstergjenkjenning og modellering av problemet ikke er nødvendig, kan f.eks. løsningssøk ved genetiske algoritmer være et enklere alternativ å anvende.

En høyere terskel for anvendelse samt en ugjennomsiktig natur, trekker nevrale nettverk noe ned. Like fullt er teknikken kanskje det kraftigste vi har innen maskinlæring i skrivende stund.
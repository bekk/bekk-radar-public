En mikrotjenestearkitektur består av små uavhengige tjenester som jobber sammen om å levere en helhet. Tjenestene utvikles, testes, versjoneres og produksjonssettes uavhengig av hverandre, og man får på den måten løsere kobling, bedre separasjon av ansvarsområder og bedre skalerbarhet. Mikrotjenester, og arkitekturegenskapene man kan oppnå med tanke på separasjon og uavhengighet, trekkes frem av [State of DevOps Report 2015](https://puppet.com/resources/whitepaper/2015-state-devops-report) som gjennomgående kjennetegn blant de mest effektive IT-organisasjonene. Mikrotjenester legger også til rette for [kontinuerlige leveranser](https://radar.bekk.no/tech2017/prosess-og-kvalitet/kontinuerlige-leveranser).

Vi har tro på mikrotjenester som et arkitekturprinsipp, men oppfordrer til å ha is i magen under implementasjonen. Å splitte opp én applikasjon i mange små fungerer fantastisk godt når det gjøres riktig, men det gjør tilsvarende vondt når det gjøres feil. Små applikasjoner er ikke et mål i seg selv; god arkitektur og tydelig skille mellom ansvarsområder derimot er et mål!

Vår erfaring er at kompleksiteten ikke blir borte selv om du tar i bruk mikrotjenester. Den oppstår i ny drakt et nytt sted. I stedet for å måtte forholde deg til en stor og komplisert applikasjon må du forholde deg til en stor og uoversiktlig arkitektur. Nye utfordringer oppstår: Loggkorrelasjon, nettverksforsinkelser, fragmentering av data, feilpropagering og andre ting som mange ikke er vant til å forholde seg til. Derfor er det viktig å introdusere mikrotjenester gradvis og lære underveis.

De siste årene har teknologier som Docker og økosystemene rundt modnet. Med containerorkesteringsprodukter som for eksempel [Kubernetes og Rancher](https://radar.bekk.no/tech2017/arkitektur-og-plattform/containerorkestrering) har systemstøtten for mikrotjenester blitt mye bedre og hjelper til med å løse de nye utfordringene en mikrotjenestearkitektur bringer med seg.
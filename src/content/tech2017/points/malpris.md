Målpris er en kontraktsform der kunde og leverandør enes om en pris for hele eller deler av en leveranse. Gjennom estimater og vurderinger av innhold og krav utarbeides et timeantall for målpris før utviklingsarbeidet starter. Leverandøren vil få forholdsvis mer betalt per time dersom leveransen gjennomføres på kortere tid og motsatt hvis det tar lenger tid.

Vi fraråder denne kontraktsformen av flere årsaker. Målpris medfører ofte en uhensiktsmessig lang planleggingsfase, der kravene blir beskrevet i detalj og oppgavene blir tilsvarende detaljert estimert. Denne prosessen er i seg selv tidkrevende og kostbar uten at den tilfører verdi. I tillegg vil innholdet i leveransen låses på det tidspunktet man har minst kunnskap og man mister spillerom for justeringer slik at man lett ender opp med ikke-optimale løsninger. Målpris legger også opp til et sterkt skille mellom kunde og leverandør, noe som gjør det vanskeligere å jobbe sammen om løsningen og gir større grobunn for konflikter. Samtidig er det et paradoks at ingen av partene har noe økonomisk insentiv for at estimatene som styrer målprisen blir _riktige_, siden kunden alltid vil tjene på at de er for lave mens leverandøren vil tjene på at de er for høye.

Målpris bør unngås da det lener seg mot vannfallsmetodikk fremfor smidighet. Dette vil ofte medføre dårligere løsninger, dårligere muligheter for samarbeid og krever mer prosess og administrasjon som ikke gir verdi. Behov for budsjettestimering i forkant og økonomisk kontroll underveis kan ivaretas på andre og mer effektive måter som grov estimering i definerte kategorier, time- og teamboxing og løpende måling av forretningsverdi.
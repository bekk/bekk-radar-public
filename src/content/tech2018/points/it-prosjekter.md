Et prosjekt er en arbeidsform som er adskilt fra de aktivitetene en organisasjon vanligvis gjennomfører. Det er avgrenset i tid og har et mål for hva man vil ha oppnådd når prosjektperioden er over. Typisk etableres det som en midlertidig organisasjon med personer som enten skal ut, eller tilbake til linja.

> “Et prosjekt er en tidsavgrenset bestrebelse for å skape et unikt produkt eller en tjeneste ... det har en definert start- og slutt-tid, og derfor definert scope og ressurser ... et prosjekt-team inkluderer ofte folk som vanligvis ikke jobber sammen ...”
>
> Project Management Institute, 2004 (i norsk oversettelse)

Det er flere årsaker til at prosjekt som arbeidsform er lite egnet. Det er vanskelig å realisere gevinster fortløpende og så tidlig som mulig. Gevinstuttaket skjer etter at prosjektet er avsluttet. Prosjektets rammer er mindre fleksible enn linjeaktiviteter, og måles på tid og kostnad i motsetning til kontinuerlig forbedring av virksomheten som helhet. Skillet mellom prosjektets midlertidige organisasjon og linja fører til begrenset involvering av hele organisasjonen og dårligere kommunikasjon på tvers. Finansiering av prosjekter er kortsiktig og mindre fleksibel enn løpende finansiering og prioritering som tar innover seg totalbildet. Overleveringer og kunnskapsoverføring til linja er krevende fordi linja ofte har begrensede ressurser og kapasitet. Linja mangler dessuten en følelse av eierskap fordi de ikke har deltatt i prosjektet. Prosjekter er vanskelig å skalere underveis da innlemming av nye folk medfører forsinkelser og redusert produktivitet.

Alternativet til enhver type prosjekt, både små og store, er å behandle produktutvikling som en kontinuerlig og helhetlig verdiskapningsprosess i linja. Ansvaret for at systemene som lages skal fungere i lang tid etter at de er i produksjon skyves til starten av produktutviklingsløpet, og de som lager systemene er de samme personene som har ansvaret for forvaltning og videreutvikling. Det vil være enklere å starte smått, realisere gevinster kontinuerlig, justere initiativene opp mot virksomhetens mål og involvere hele organisasjonen. Risiko reduseres dramatisk om man tar en gradvis tilnærming til en dyr, men potensielt innbringende satsning. Kontinuerlige utviklingsløp bidrar til bedre kommunikasjon og kunnskapsbygging i stedet for kunnskapsoverlevering.
For å lykkes med å lage gode løsninger som fungerer for alle, bør en jobbe med universell utforming (UU) som en tverrfaglig prosess gjennom hele utviklingsløpet og i forvaltning. UU er ikke en separat og tidsbegrenset aktivitet. Generell brukervennlighet og UU er ofte svært sammenfallende, og å jobbe aktivt med UU vil således gi en bedre brukeropplevelse for alle brukere.

Det er viktig å sette seg mål for UU og å definere en plan for hvordan en skal nå dem. Før prosjektet kommer i gang må en spørre seg om teamet har nødvendig kompetanse eller ei, og hvorvidt en må gjøre tiltak for kompetanseheving eller innhente hjelp utenfra. Det er viktig at kompetansen er på plass tidlig, slik at en får satt riktig kurs med en gang i stedet for å måtte drive brannslukking i etterkant. Det gir både [billigere og bedre løsninger](https://blogg.bekk.no/universell-utforming-er-ikke-kakepynt-d95841b4ee8), og er ikke minst en mer motiverende måte å jobbe på.

Teamet må ha kunnskap om UU, men ikke alle trenger å være eksperter. En kan lære mye av hverandre gjennom tverrfaglig samarbeid, om både design og implementering, hvor alle kan bidra med kunnskap om beste praksis fra hver sine fagfelt. Det bør imidlertid tilrettelegges for mer spesifikk UU-kursing og opplæring etter behov.

Alle i teamet bør kjenne til hvilken betydning UU har for sin rolle i prosjektet, og hva de typisk har ansvaret for. Det er viktig at også produkteiere, prosjektledere, testledere, redaktører og andre involverte er bevisste på viktigheten av UU, slik at det blir stilt krav som kommuniseres godt i alle ledd. Det hjelper for eksempel ikke å ha en teknisk bra løsning dersom brukeren ikke klarer å tilegne seg innholdet.

Brukertesting med funksjonshemmede er noe av det mest effektive en kan gjøre for å sikre en god brukeropplevelse for alle. Hele teamet bør være til stede under slik testing slik at informasjon ikke går tapt i skriftlige rapporter, og slik at en kan diskutere problemer og mulige løsninger der og da. Sjekk gjerne ut bloggposten [Hvordan tester man universell utforming](https://blogg.bekk.no/hvordan-tester-man-universell-utforming-d327f71dcb82) for mer om det.

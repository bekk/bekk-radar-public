Etter flere utsettelser og mange års ventetid ble Java 9 lansert 21. september 2017 og kom med en av de største endringene som har skjedd med Java-plattformen de siste årene; et modulsystem (Java Platform Module System). Men samtidig med Java 9 lanserte Oracle et nytt release-regime for fremtidige Java-versjoner. Såkalte "Long Term Support"-versjoner (LTS) , versjoner hvor Oracle garanterer sikkerhetsoppdateringer i lang tid fremover, vil bli gitt ut hvert 3 år. Mens "Short Term Support"-versjoner, versjoner som kun vil bli sikkerhetsoppdatert i en kort periode før de når "End of Public Updates", vil bli gitt ut hver 6. måned. Det nye release-regime til Oracle har resultert i at Java 10 allerede ble lansert i mars 2018 og Java 11 er planlagt lansert i september 2018.

Modulsystemet som ble innført i Java 9 innfører et nytt begrep, moduler, som er en samling av klasser og ressursfiler fra ulike pakker. Selve JDK-en har blitt delt opp i ulike moduler, og i tillegg er modulsystemet tilgjengelig for utviklere slik at man nå kan dele opp applikasjoner og biblioteker i ulike moduler.

Et viktig prinsipp med en modul er at den må definere hvilke deler som er tilgjengelig for andre, og hvilke deler som er interne. Opp til Java 8 har man hatt konsepter som private, pakkeaksess og public, men alt som er public er i prinsippet tilgjengelig for alle klasser på classpath. Med reflection kan man også få tilgang til felter og metoder med pakke- eller private aksess. Men med moduler vil kode som kun er ment å brukes internt av en modul ikke være mulig å aksesseres av andre, heller ikke gjennom reflection. Før man oppgraderer til Java 9 og det nye modulsystemet anbefaler vi at man setter seg inn i migreringsguiden fra [Oracle](https://docs.oracle.com/javase/9/migrate/toc.htm), og setter seg godt inn i hvordan det nye modulsystemet fungerer.

Siden Java 9 er en såkalt "Short Term Support"-versjon, har Java 9 allerede nådd "End of Public Updates". Derfor vil vi ikke anbefale å oppgradere fra Java 8 til Java 9 uten å gå direkte videre til Java 10. Siden Java 10 vil nå "End of Public Updates" allerede i september 2018, kan man også vurdere å vente med å oppgradere til Java 11 slippes i september, som er Oracle sin neste "Long Term Support"-versjon. For mer info se Oracle sin [Oracle Java SE Support Roadmap](http://www.oracle.com/technetwork/java/javase/tech/eol-135779.html) samt [denne](http://blog.joda.org/2018/02/java-9-has-six-weeks-to-live.html) bloggposten. Java 10 og 11 kommer også med flere interessante features som lokal typeinferens, bedre docker-støtte, og bedre og raskere garbage collection som gjør at det kan være verdt å oppgradere direkte til en av de versjonene.

Uansett hvilken oppgraderingsstrategi man velger, er det viktig å presisere at moduler er kommet for å bli i Java, og det samme er det nye release-regimet. Java 8 vil nå "End of Public Updates" i januar 2019, så vi anbefaler sterkt at man tester ut de nye Java-versjonene og lager en plan for oppgradering.
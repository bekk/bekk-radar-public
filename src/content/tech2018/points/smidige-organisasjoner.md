Mange av oss som lager IT-løsninger har jobbet smidig så lenge vi husker, kanskje hele karrieren vår. Men samtidig har vi også følt på smerten som oppstår mellom den delen av virksomheten som jobber smidig, og resten av organisasjonen som opererer på en mer tradisjonell og rigid måte. I følge rapporten [State of Agile](https://explore.versionone.com/state-of-agile/versionone-12th-annual-state-of-agile-report) fra VersionOne i 2018 opplever 53 % av smidige team at organisasjonskulturen der de jobber er i strid med smidige verdier, mens generell skepsis til endring og manglende støtte fra ledelsen er nesten like vanlig. Samtidig har flere erfaringer vist at det først er når hele virksomheten er smidig at man oppnår de store gevinstene.

Vår erfaring er at smidig implementeres forsøksvis i deler av organisasjonen. Man starter typisk i utviklingsavdelingen og gjerne med de teamene som jobber med nyutvikling og kundevendte systemer. Andre deler av organisasjonen endrer ofte ikke sin arbeidsmåte tilsvarende, verken innenfor IT eller på forretningssiden. Innenfor IT-området er det ofte driftsavdelingen og de som jobber med forretningskritiske kjernesystemer som ikke endrer sin arbeidsmåte. Dette medfører både at organisasjonen må håndtere flere sameksisterende modi for IT-leveranser, og at modi som i utgangspunktet er fleksible blir rigide i møtet med andre deler av organisasjonen.

Vi opplever at de prosjektene som følger det smidige verdisettet og praksiser som kontinuerlige leveranser, oppnår taktfast og rask flyt av verdifull programvare til produksjon. Der realiseres forretningsverdi samtidig som man ivaretar tilgjengelighet, stabilitet og sikkerhet. Samtidig begrenses prosjektene våre ofte av de delene av organisasjonen som ikke er smidige. For å sikre maksimale effekter er det derfor viktig at hele organisasjonen er smidig og ikke bare en enkelt del, eller et enkelt prosjekt.
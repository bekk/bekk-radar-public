JavaScript-applikasjoner har blitt stadig større og mer komplekse de siste årene, og samtidig har vi fått flere og kraftigere verktøy til å støtte utvikling og forvaltning av disse applikasjonene. [TypeScript og Flow](https://radar.bekk.no/tech2018/sprak-og-rammeverk/typescript-og-flow) lar deg innføre typer i JavaScript-koden din og er gode eksempler på dette.

Med typet JavaScript får man en mer lettlest og sikker kodebase, mens ulempen er at man tilfører mer kompleksitet som utviklerne må forholde seg til.

Vi ser at når JavaScript-kodebaser når en viss størrelse, kan verdien av å bruke typet JavaScript bli så stor at det er direkte uforsvarlig å holde seg til tradisjonell, utypet JavaScript. 

Det finnes definitivt prosjekter hvor dette ikke er verdt kostnaden, men de siste årene ser vi en tydelig trend hvor mange store, tunge JavaScript-prosjekter omfavner muligheten for å innføre typet JavaScript. 

Samtidig opplever vi at mange prosjekter ikke har tatt stilling til hvorvidt dette er noe for dem, kanskje fordi mange frontendutviklere ikke har mye erfaring med språk med gode typesystemer. Vi i Bekk mistenker det finnes et uforløst potensial her, som flere vil få øynene opp for de neste årene.
[Serverless Framework](https://serverless.com/framework/) markedsføres som et rammeverk som skal ta hånd om bygg, deploy og provisjonering. For AWS Lambda er dette et godt rammeverk. Rammeverket har støtte for å skrive Cloud Formation templates sammen med definisjon av serverless-funksjonene. Dette er praktisk og gjør det hele veldig enkelt.

Ankepunktet mot Serverless Framework er at det fungerer best mot AWS Lambda, men under middels for de andre plattformene. Inntrykket man sitter igjen med er at det ble laget først og fremst for AWS Lambda, og deretter forsøkt portert. Dessverre fungerer det ikke så bra som det burde. Utfordringen ligger nok i at plattformene er såpass forskjellige at det er vanskelig å lage et rammeverk som faktisk klarer å tilby et godt felles grensesnitt for bruken av dem. AWS, Azure og Google Cloud har forskjellige implementasjoner som igjen byr på ulike muligheter og begrensninger. Det er mulig å få deployet funksjoner til alle de andre plattformene, men det er mange begrensninger.

AWS var tidligst ute med serverless-teknologi, og har enda et forsprang. Dermed har AWS noen flere (avanserte) muligheter som de andre mangler. Google er yngst, og det merkes når man ser på hva som er støttet, og det må nok sies at Serverless Framework fungerer dårligst med Google. For eksempel er det kun mulig å kjøre kode på en Node.js-runtime når årets radar blir laget.
Når det er sagt, så trengs det kanskje ikke et rammeverk for å løse dette. Det er ikke så vanskelig å få bygget, provisjonert og deployet koden at det nødvendigvis må et rammeverk til. CLI-verktøyene til de nevnte plattformene lar deg gjøre dette på en god måte fra kommandolinja.
Det finnes flere skytjenester som tilbyr Identity Management og autentisering slik at man slipper å implementere, forvalte eller drifte disse løsningene selv. Flere store leverandører som Microsoft, Google, Auth0, PingIdentity mfl. tilbyr løsninger for dette i skyen, og man kan dermed konfigurere nettsider og applikasjoner til å logge inn interne (B2B) og eksterne (B2C) brukere via tjenester. Disse tjenestene har støtte for standard autentiserings- og autorisasjonsprotokoller som OpenID Connect og OAuth 2.0 slik at man har et stort utvalg av klientrammeverk som kan brukes til autentisering. 

Som med alle andre tjenester man setter ut er det virksomheten selv som er ansvarlig for sikkerhets- og risikomessige vurderinger. Ettersom brukerkonti og identitetskontroll ofte styrer tilgang til sensitive data er det viktig å gjøre bevisste valg og vurderinger når man velger å ta i bruk eksterne tjenester til dette. Å inngå en databehandleravtale med leverandøren for å sikre personopplysningene til brukerne, bør være en del av arbeidet man gjør når man flytter Identity Management og autentisering til skyen.

Å bruke skytjenester som håndterer autentisering og bedriftens Identity Management gjør at man kan sette ut et komplisert domene til leverandører som gir en garantert SLA og har ekspertise innen drift, sikkerhet, autentisering og Identity Management. Ulempen er at man kan miste fleksibiliteten til å gjøre større tilpasninger i autentiserings- og innloggingsopplevelsen for sluttbrukeren.
Java 9 ble lansert 21. september 2017 og kom med en av de største endringene som har skjedd med språket de siste årene; et modulsystem (_Java Platform Module System_). Modulsystemet innfører et nytt begrep, moduler, som er en samling av klasser og ressursfiler fra ulike pakker. Selve JDK-en har blitt delt opp i ulike moduler, og i tillegg er modulsystemet tilgjengelig for utviklere slik at man nå kan dele opp applikasjoner og biblioteker i ulike moduler.

Et viktig prinsipp med en modul er at den må definere hvilke deler som er tilgjengelig for andre, og hvilke deler som er interne. Opp til Java 8 har man hatt konsepter som private, pakkeaksess og public, men alt som er public er i prinsippet tilgjengelig for alle klasser på classpath. Med reflection kan man også få tilgang til felter og metoder med pakke- eller private aksess. Men med moduler vil kode som kun er ment å brukes internt av en modul ikke være mulig å aksesseres av andre, heller ikke gjennom reflection. I Java 9 vil det printes en advarsel hvis man har kode som gjennom reflection prøver å aksessere kode som er ment å være intern for en modul, men etter planen vil dette bli forbudt i senere versjoner av Java. For å bli kvitt advarslene må man enten skrive om koden, eller legge på ulike parametere til JVM-en som tillater at den aktuelle koden får tilgang.

I utgangspunktet skal Java 8-applikasjoner fungere ut av boksen på Java 9, men det er en del ting man bør være klar over før man oppgraderer, og man kan også støte på noen utfordringer. Spesielt hvis man er avhengig av mye tredjeparts kode som aktivt bruker reflection. Samtidig er store tredjeparts aktører som f.eks. Spring opptatt av å tilpasse seg Java 9, og både Spring 5 og Spring Boot 2 fungerer med Java 9. Uansett anbefaler vi at man setter seg inn i migreringsguiden fra [Oracle](https://docs.oracle.com/javase/9/migrate/toc.htm) og setter seg godt inn i hvordan det nye modulsystemet fungerer. 

Det er også et viktig poeng at moduler er kommet for å bli i Java, og fordi modulsystemet kommer til å håndheve ulovlig aksessering strengere i senere Java-versjoner vil det antagelig bli vanskeligere og vanskeligere å oppgradere jo lenger man venter.

I tillegg til modulsystemet kom Java 9 med flere nye features som er verdt å utforske. Eksempler er jshell og støtte for Reactive Streams gjennom det nye [Flow APIet](https://docs.oracle.com/javase/9/docs/api/java/util/concurrent/Flow.html).
Autonome team er team som på egen hånd kan løse alle oppgaver og ta alle beslutninger som skal til for å videreutvikle produkter uten ekstern innblanding eller behov for å henvende seg til utenforstående. Teamene er kryssfunksjonelle og har ansvar for hele livssyklusen til systemene de produserer. Autonomiteten gjør at de kan operere raskt og smidig, og på den måten understøtte forretningssidens ønsker om å lage best mulig tjenester på en forutsigbar måte.

En forutsetning for å lykkes er en forretningsside som er involvert daglig. Dette gjelder også med tanke på finansieringsmodell, hvor den tradisjonelle metoden med å spesifisere produkt og bevilge penger til hele prosjektet i forkant, bør erstattes med en løpende vurdering av produktets levedyktighet og om videre investeringer er riktig.

I Bekk har vi meget god erfaring med å jobbe på denne måten sammen med kundene våre. Vi opplever at det som produseres er fleksibelt og treffer forventningene til brukerne og forretningssiden godt. Vår erfaring er også at resultatet har svært høy kvalitet, og at prosessen fra utvikling til produksjon blir meget smidig.

På ledelsesnivå setter man i gang slike team basert på et forretningsbehov eller en retning man tror på, og overlater til teamet å finne ut av resten. Når teamene vet hvor man vil med produktene som lages, og hvilken verdi man ønsker å oppnå, blir det enklere å ta de rette valgene.

Når teamet har det hele og fulle ansvaret opplever vi at oppgaver automatiseres, at systemene blir omfattende overvåket og at nye tjenester leveres hyppig og kontinuerlig. Vi tror at sammenhengen mellom ansvar og resultat er viktig – teamet får et direkte insentiv for å bygge robuste systemer, slik at man kan bruke mest mulig tid på å skape verdi fremfor utrulling, feilsøking og -retting.

Graden av selvbetjening på en teknisk plattform (som infrastruktur og delte tjenester) har stort potensiale til å redusere autonomiteten til teamene som avhenger av de. Lavere grad av selvbetjening fører til lavere grad av autonomitet. Dette ser vi som ofte hos organisasjoner som drifter sin egen infrastruktur og ikke har klart å komme seg fra et bestillingsregime og over til selvbetjening.

Kilder:
- [Kontinuerlig gevinstrealisering med UsrBizDevOps](https://blogg.bekk.no/kontinuerlig-gevinstrealisering-med-usrbizdevops-90f0983e76c6)
- [Organizing for Speed](https://blogg.bekk.no/organizing-for-speed-17462894baf4)
- [The Effects of Public Cloud on Team Autonomy](https://blogg.bekk.no/the-effects-of-public-cloud-on-team-autonomy-f5b1d22cef87)
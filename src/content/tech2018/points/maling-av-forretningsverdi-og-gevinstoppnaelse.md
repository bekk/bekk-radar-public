Vi ser at smidig utvikling har kommet langt når det gjelder å sikre god kvalitet på det som leveres i produksjon, men forretningsverdi og gevinstrealisering har så langt fått lite oppmerksomhet.

Tradisjonelt har driftsavdelingen hatt ansvaret for overvåking av produksjonssystemer, hvor tekniske ting som prosessor, minnebruk og antall spørringer har blitt målt. Slik måling gir en indikasjon på at systemene fungerer og at serverene kjører, men sier lite om i hvilken grad systemene oppnår ønsket effekt.

Ved å måle oppnådd forretningsverdi (KPI-tall) fra minutt til minutt, vil man få en mye bedre indikasjon på om systemene fungerer. Slike målinger vil gi gevinster i to ledd. For det første vil forretningssiden kunne bruke dem til å måle kampanjer og effekt av endringer. I tillegg vil IT-siden kunne bruke dem til raskt å oppdage og handle på avvik.

Innsikt i hvordan løsningene gir verdi og gevinster basert på gode måltall, må være en del av de kontinuerlige prioriterings- og beslutningsprosessene. Vi mener måling vil bidra til at man tar gode faktabaserte beslutninger, og at det bør være en integrert del av leveransehverdagen i organisasjonen.

Erfaringer i Bekk viser at små justeringer i løsningene kan ha store forretningsmessige konsekvenser.

Vi tror at de fleste organisasjoner i dag har de verktøyene de trenger, blant annet i form av datavarehus, webanalyseverktøy og analyse av systemlogger. Fokuset bør nå være å se på hvordan disse verktøyene integreres i leveransehverdagen.
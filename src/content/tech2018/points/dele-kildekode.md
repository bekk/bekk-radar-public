Open source, det å dele kildekode, er verken et nytt konsept eller tankesett, men noe som har gjennomgått flere endringer de siste tiårene. Vi har sett flere store prosjekter, både våre egne og andres, som har dratt nytte av deling av kildekoden. Motivasjonen for å dele har vært både for prosessens del og for omdømmet, men også for kvaliteten på produkter og kodebaser. Ved å dele kildekoden offentlig blir man automatisk oppfordret til å følge _best practices_ rundt både struktur og testing. Man får et fornuftig nivå av dokumentasjon og lavere terskel for bidrag og on-boarding, men også en naturlig separasjon av ansvarsnivå.

Det er mulig å åpne opp kodebaser i varierende grad. I noen tilfeller er det ikke hensiktsmessig å dele all kode, og da må man starte med å identifisere hvilke deler som kan separeres. Det kan være vanskelig å se hvor grensene går, men dette er en av styrkene med prosessen og en forutsetning for at deling av kildekode skal fungere optimalt. Når man har naturlige separerte deler, kan disse vedlikeholdes som egne moduler, gjerne publisert i et pakkeregister. Slik blir man dessuten tvunget til å tenke på API-overflater og versjonering – som igjen er med på å øke kvaliteten på produktet.

Dette er erfaringer vi har gjort i prosjekter hos blant annet NAV, SpareBank 1 og Digipost. Her ligger en del biblioteker, støtteverktøy og annen utvalgt kode åpent for alle, og hvem som helst kan følge med på og ta del i utviklingen.
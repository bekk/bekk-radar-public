Drøye ti år etter at AWS lanserte EC2 som Infrastructure as a Service, tilbyr nå serverless-tjenester ekte datakraft i nettskyen. Tradisjonell infrastruktur er abstrahert bort, til fordel for en elastisk plattform som er fullstendig håndtert av skyleverandøren. Serverless utgjør et nytt evolusjonsnivå som vil forandre hvordan vi designer, utvikler og forvalter IT-systemer.

AWS Lambda er den mest kjente serverless-plattformen i kategorien Function as a Service (FaaS). I samspill med andre serverless-tjenester kan man komponere komplette applikasjoner med ren forretningslogikk som Lambda-funksjoner. FaaS gir vesentlig forbedret innsyn i kvalitet, kostnader og inntekter på funksjons- eller mikrotjenestenivå. Samtidig vil ledetid reduseres mens endrings- og leveransetakt forbedres.

Driftede skytjenester eller managed cloud services er en annen type serverless-plattformer. Dette er tjenester som støtter et spesifikt behov, der skyleverandøren står for basisdriften. Amazon Simple Storage Service (S3) var et tidlig eksempel på en driftet skytjeneste, og tilbyr tilnærmet ubegrenset lagring med høy oppetid. Et annet utmerket eksempel er Google BigQuery, som tilbyr et moderne datavarehus i nettskyen med et SQL-grensesnitt for analyse. Som bruker av BigQuery har du ikke noe forhold til den underliggende infrastrukturen; Google Cloud Platform sørger for skalerbarhet og tilgjengelighet, og du betaler for bruk i form av lagring og spørringer. Ved å kombinere FaaS med ulike driftede skytjenester kan man komponere komplette, serverløse applikasjoner.

Serverless representerer overgangen til å konsumere ekte datakraft i nettskyen. Det siste året har det skjedd en stor utvikling innenfor de ulike serverless-tjenestene og tilhørende verktøy, og Bekk har fått god erfaring med serverless-teknologi på flere ulike prosjekter. Vi ser fortsatt noen utfordringer og ubesvarte spørsmål knyttet til feilsøking og verktøystøtte, og i hvor stor grad man blir låst til én skyleverandør. Men til tross for disse usikkerhetsmomentene, er vi sikre på at serverless vil prege IT-industrien i tiden fremover. Gjør en grundig vurdering, men ikke stå på sidelinja og vent på neste versjon. Mange serverless-plattformer og driftede skytjenester er modne og klare for å tas i bruk i dag!

Vi anbefaler [CNCF Serverless Whitepaper](https://github.com/cncf/wg-serverless/blob/master/whitepaper/cncf_serverless_whitepaper_v1.0.pdf) fra Cloud Native Computing Foundation hvis du ønsker å lese mer om hva serverless er, hvilke caser det passer bra til og hvordan serverless sammenlignes med andre skyteknologier som PaaS og CaaS. 
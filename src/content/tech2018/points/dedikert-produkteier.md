Alle team bør ha en produkteier som representerer fagsiden og brukerne, men som også har et bevisst forhold til at det må gjøres tekniske forbedringer. En god produkteier har en visjon for produktet sitt, setter retning og prioriterer mellom ulike oppgaver som teamet skal gjøre. Han eller hun er en integrert del av teamet, er tilgjengelig for kjappe avklaringer og prioriteringer, og er en viktig sparringspartner.

Vår erfaring er dessverre at det ikke alltid er slik i praksis. I virkeligheten er det gjerne flere produkteiere, hvor noen aldri har møtt teamet sitt, mens andre enten kan være delt mellom flere team, og/eller ha helt andre oppgaver, slik at tilgjengeligheten forvitrer. Mange produkteiere har fått hatten plassert på hodet sitt uten å ha det nødvendige engasjementet for produktet sitt.

Uten en tilgjengelig og engasjert produkteier hemmes fremgangen i teamet. Produktet kan bevege seg i feil retning, teamet kan gjøre feilprioriteringer eller bli avhengige av stadige og kronglete forankringer med personer rundt produkteier. 

For å sikre (riktig) fremgang, riktige prioriteringer og gode diskusjoner, men også engasjement i utviklingen av en tjeneste eller produkt, er det viktig at produkteieren er tilstede, har en visjon, og tør å ta avgjørelser!


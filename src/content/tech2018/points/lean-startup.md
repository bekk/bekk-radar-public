Lean Startup gir en strukturert tilnærming til å redusere risiko og usikkerhet for selskaper som ønsker å utvikle nyskapende tjenester. Metoden går ut på at man starter smått og først finner et problem verdt å løse, før man finner en god løsning. Deretter verifiserer man at det finnes et marked som kan gjøre tjenesten levedyktig. Når det er på plass kan man skalere opp. I den forbindelse er [Lean Canvas](https://leanstack.com/leancanvas) og [Pirate Metrics](http://www.expectedbehavior.com/experiments/pirate_metrics/) verktøy vi kan anbefale å styre etter.

En vanlig utfordring vi ser er at det gjøres mye forarbeid, planlegging og utvikling før man kommer i kontakt med kundene. Verifisering av hypoteser gjøres ofte gjennom skrivebordsøvelser, analyser eller brukertester hvor metrikker er dårlig definert og hvor andre relevante fagområder kobles på for sent i prosessen. Vi mener usikkerheten i å treffe "product/market-fit" ofte er undervurdert, noe som gjør at det brukes mye ressurser på utvikling av produkter som aldri oppnår suksess. Å følge Lean Startup-tilnærmingen kan redusere dette unødvendige ressursforbruket. Jo tidligere man får ut en Minimum Viable Product (MVP) å iterere over, jo før kan man begynne å lære av den faktiske adferden til brukerne og ikke bare holdningene deres.

Det er viktig at virksomheten er bevisst på hvor stor andel av porteføljen som befinner seg i en utforskende fase, og hvordan dette er knyttet til virksomhetens overordnede strategi. Det er ikke et mål å bruke en Lean Startup-tilnærming på alt i porteføljen, men heller å vurdere den på nye initiativer hvor man får testet det fullt ut. Vi ser at mange som ønsker å jobbe etter Lean Startup-tilnærmingen er begrenset av dagens løsninger, kultur, kravspesifikasjoner og eksisterende prosesser. Erfaringen er at utbyttet da blir marginalisert, og man gjør mer av det man alltid har gjort, bare med frustrasjon i tillegg. Man er avhengig av frihet under ansvar for å hente ut de store gevinstene, og det er derfor helt nødvendig med forankring i topp for å kunne bryte med eksisterende prosesser. 

Innovasjon med Lean Startup er krevende å få til for etablerte virksomheter, og det vil dermed oppleves som et paradigmeskifte for mange. Vår erfaring er at etablerte virksomheter bør teste ut Lean Startup i små [autonome team](https://radar.bekk.no/tech2018/prosess-og-kvalitet/autonome-team) som kan [levere kontinuerlig](https://radar.bekk.no/tech2018/prosess-og-kvalitet/kontinuerlige-leveranser), fortrinnsvis et stykke unna dagens kjernevirksomhet. Dette gjør at man kan ta ned risiko, skaffe reell erfaring og unngå tyngdekraften i eksisterende kultur og prosesser. Når man får til dette kan man skalere organisk med flere slike prosjekter og ambassadører i virksomheten.
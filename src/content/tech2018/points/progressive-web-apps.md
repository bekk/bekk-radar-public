En Progressive Web App (PWA) gjør det mulig å lage en webapplikasjon som gir tilnærmet lik brukeropplevelse som en native-applikasjon. Det har skjedd en rekke nyvinninger innen nettleserteknologier den siste tiden. Det er nye APIer og teknologier som push-beskjeder, offline-lagring og fullskjermsmodus. 

En av de nye teknologiene er [Service Worker](https://developer.mozilla.org/en-US/docs/Web/API/Service_Worker_API). Det er en programmerbar cache for nettleseren som gir et stort løft når det gjelder offline-støtte og også ytelsen på henting av ressurser. Service Worker kommer også med muligheten for å kunne registrere kode slik at den kjøres mens nettsiden er lukket. Dette gjør at webapplikasjoner kan kjøre periodiske jobber på lik linje med native mobilapplikasjoner.

[Web Workers](https://developer.mozilla.org/en-US/docs/Web/API/Web_Workers_API/Using_web_workers) er en annen nyvinning som tilbyr lettvektsprosesser som kan kjøre CPU-intensive prosesser i en annen tråd enn UI-tråden. Dette gir så et løft i opplevd ytelse. 

[WebRTC](https://developer.mozilla.org/en-US/docs/Web/API/WebRTC_API) gir muligheter for å integrere webapplikasjoner i nettleseren med kameraer og mikrofoner, notifikasjons-API-er og mye mer.

Disse teknologiene, og den generelle retningen som weben beveger seg i, gjør at vi ikke lenger er nødt til å gi avkall på det weben er god på for å lage gode og brukervennlige applikasjoner. Vi kan fortsatt utnytte webens overlegne distribusjonsmekanismer, og samtidig få ytelse og funksjonalitet som kan konkurrere med native-applikasjoner. Dette samtidig som offline-støtte og tettere integrasjon med hardwaren i enheten følger med på kjøpet. 

Dette er relativt ny teknologi, men de fleste moderne browsere har fått på plass støtte for de fleste underliggende API-ene. Google gjør stadige forbedringer for PWA på Android-plattformen. iOS og Safari har nylig begynt å få bedre støtte for PWA, men den er noe begrenset enda. Et viktig poeng med PWA-er er at webapplikasjonen sin oppførsel ikke ødelegges dersom nettleseren ikke støtter en gitt teknologi. For de teknologiene hvor nettleserstøtten er svært variabel innen ulike plattfomer, må man nøye vurdere fallbacks og alternative løsningsmåter. 
Prosjektmandater har ofte klare begrensninger, som "moderniser system A" eller "bytt ut system B". Oppdraget dreier seg oftest om ett system, som skal fylle gitte oppgaver, for gitte brukere og oppnå gitte gevinster for bedriften eller samfunnet. Team, budsjett og andre ressurser blir stilt til rådighet for å oppfylle målene i mandatet. Men ofte ser vi at mandatet blir en hemsko for å levere gode tjenester og kundeopplevelser, fordi det ikke ser på helheten av tjenesten som systemet er med på å levere. 

Systemer opererer aldri alene, de spiller sammen med andre systemer og brukere for å levere en tjeneste til en sluttbruker. Det overordnede målet til en bedrift er sjelden at de enkeltstående systemene fungerer optimalt, men heller at samspillet mellom dem tilrettelegger for å levere gode og forutsigbare brukeropplevelser til sluttbrukeren. 

For å innfri bedriftens overordnede mål, må vi derfor se helhetlig på tjenesteøkosystemet, og jobbe for at det systemet som teamet er satt til å utvikle, spiller en riktig rolle i leveransen av tjenesten. Da må man kartlegge hvordan "vårt" system samspiller med andre systemer og brukere i tjenesteleveransen til sluttbrukeren. Kundereiser og service blueprints er ypperlige verktøy for å kartlegge og synliggjøre problemer og muligheter knyttet til hvordan systemer og mennesker spiller sammen om å levere en tjeneste. Deretter må man samarbeide tett med tilgrensende team mot et felles mål om å forbedre tjenesten for sluttbruker ved å effektivisere de interne brukerreisene og prosessene. 

Vår oppfordring: Kartlegg helheten, utfordre begrensende prosjektmandater og bryt ned siloene!  

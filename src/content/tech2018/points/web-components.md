Web Components er en W3C-standard som er [under arbeid](https://www.w3.org/standards/techs/components#w3c_all). Hensikten med Web Components er å kunne bygge innkapslede og gjenbrukbare komponenter (widgets) med standard webteknologi. Dette gjøres ved hjelp av egendefinerte HTML-elementer, såkalte Shadow DOM, for å innkapsle HTML, styling og JavaScript. Standarden er ikke ferdig og støttes i dag best av [Blink-baserte nettlesere](https://en.wikipedia.org/wiki/Blink_%28web_engine%29), det vil i praksis si Google Chrome. Det finnes [polyfill-bibliotek](https://www.webcomponents.org/polyfills) som gjør at Web Components kan brukes i alle de vanlige nettleserne, men vi har ikke erfaring med dette og det kan nok være utfordringer både med ytelse og funksjonalitet.

For et par år siden var det store forventninger knyttet til Web Components. Flere rammeverk gikk i retning av Web Components, f.eks. Angular og Ember, men klart størst er Polymer-biblioteket fra Google som også gir ekstra funksjonalitet utover hva som ligger i standarden og fungerer nærmest som et rammeverk på linje med React og Vue.js. Entusiasmen for Web Components har utvilsomt avtatt, blant annet på grunn av Reacts store popularitet.

Vi har erfaring med Web Components og Polymer i flere av våre prosjekter. I utgangspunktet er Web Components-spesifikasjonen en god idé og det har en ganske behagelig læringskurve. Problemene begynner når man skal løse litt mer enn kun banale komponenter. Det er få etablerte "best practices", lite community og generelt lite hjelp å få, så man må gå opp mye av veien selv. Problemene er delvis i selve Web Components-prosjektet og delvis i Polymer. 

Det er smertefullt at ingen testrammeverk har reell støtte for Shadow DOM. Shadow DOM fungerer også dårlig med tanke på universell utforming fordi typiske støtteverktøy for brukere med funksjonshemminger ikke støtter dette. Det er stort sett kun Chrome man kan stole på at vil rendre ting som forventet, så hvis man har krav om bred støtte for nettlesere er det ikke noe å anbefale. 

De som ønsker å eksperimentere og lære kan vurdere Web Components, men per i dag er det for umodent for utstrakt bruk. Det gir dog gode muligheter for å lage små komponenter der man kan ha alt av struktur, styles og oppførsel helt isolert.
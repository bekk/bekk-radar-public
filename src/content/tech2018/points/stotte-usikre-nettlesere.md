For noen er det et uttalt mål eller krav at nettsidene deres skal fungere like godt i alle mulige nettlesere, også nettlesere som ikke lenger mottar sikkerhetsoppdateringer. Enkelte [vegrer seg også for å ta i bruk HTTPS/TLS](https://www.nrk.no/dokumentar/offentlige-nettsteder-risikerer-a-bli-merket_-ikke-sikker-1.13911563) på nettsidene sine fordi de ønsker å støtte også de aller eldste nettleserne. Hensikten med slike krav er å sørge for at nettsidene er tilgjengelige for alle potensielle brukere. 

Et eksempel på en usikker nettleser er IE10. [IE10 sluttet å motta sikkerhetsoppdateringer fra Microsoft i januar 2016](https://www.microsoft.com/en-us/windowsforbusiness/end-of-ie-support), og er ikke lenger et trygt valg som vi bør bruke tid og ressurser på å spesialtilpasse nettsider for. I Norge bruker de aller fleste moderne nettlesere, og det er dermed ikke mange brukere man rammer ved å ikke tilpasse nettsidene for de eldste nettlesere. Selv i et globalt perspektiv er det nå godt [under 1%](https://caniuse.com/usage-table) av brukerne som benytter IE9 eller IE10.

Merk at denne typen spesialtilpasninger som det er snakk om her ikke er det samme som [Progressive enhancement](https://radar.bekk.no/tech2018/prosess-og-kvalitet/progressive-enhancement). Hensikten med progressive enhancement er å gi en god brukeropplevelse uansett om man sitter med en smartklokke eller en laptop, om man er på hytta med tregt nett, og så videre, og det er ikke det samme som å spesialtilpasse nettsidene slik at de oppfører seg likt uansett hvor gammel nettleser man bruker.

Hvis vi aktivt legger til rette for at nettsider skal se like bra ut også i utdaterte nettlesere som har flere kjente sikkerhetshull lar vi brukerne våre utsette seg selv for risiko. Vi anbefaler også på det sterkeste å [ta i bruk HTTPS](https://radar.bekk.no/tech2018/arkitektur-og-plattform/ukryptert-http-kommunikasjon) selv om det betyr at man ikke lenger kan støtte de aller eldste nettleserne.
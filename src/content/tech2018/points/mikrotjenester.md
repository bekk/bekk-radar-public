Mikrotjenester har vært et av de mest omtalte arkitekturmønstrene de siste årene. En mikrotjenestearkitektur består av små uavhengige tjenester som jobber sammen om å levere en helhet. Tjenestene utvikles, versjoneres og produksjonssettes uavhengig av hverandre, og man får på den måten løsere kobling, bedre separasjon av ansvarsområder og bedre skalerbarhet. Mange organisasjoner går for en slik arkitektur både for nye produkter og for å skrive seg bort fra gamle monolitter.

Vi har tro på mikrotjenester som arkitekturprinsipp, men oppfordrer til å ha is i magen under implementasjonen. Å splitte opp en applikasjon i mange små enheter fungerer godt når det gjøres riktig, men det bør ikke gjøres for enhver pris. Noen organisasjoner kan dra det for langt og dele opp tjenester i ørsmå komponenter kun av prinsipp, noe som ofte ikke gir mening. Små applikasjoner er ikke et poeng i seg selv. Det som gir verdi er god arkitektur som er enkel å endre og forvalte, og tydelig skille mellom ansvarsområder!

Vår erfaring er at kompleksiteten ikke blir borte selv om du tar i bruk mikrotjenester. Den oppstår i ny drakt et nytt sted. I stedet for å måtte forholde deg til en stor og komplisert applikasjon, må du forholde deg til en stor og uoversiktlig arkitektur. Nye utfordringer oppstår: logging på tvers av tjenester, nettverksforsinkelser, fragmentering av data, feilpropagering og andre ting som mange ikke er vant til å forholde seg til. Derfor er det viktig å introdusere mikrotjenester gradvis og lære underveis.
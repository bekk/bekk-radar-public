Spring Boot er en suite av rammeverk og teknologier som er sydd sammen for å gjøre det enklest mulig å sette opp en Spring webapplikasjon med minst mulig konfigurasjon. Man kan med noen få linjer kode ha en kjørende REST-applikasjon. Det finnes utallige måter å sette opp applikasjonen for å tilpasse ulike behov.

Vi bruker Spring Boot på ulike typer prosjekter, og i mange av tilfellene brukes det til å lage REST-baserte API-er som for eksempel kan konsumeres av frontend-applikasjoner laget i JavaScript. Man får mye gratis ut av boksen med Spring Boot, som for eksempel støtte for databaser, metrikker og helsesjekker.

Ankepunktet mot Spring Boot er at det kan føles som om det skjer en del magi i bakgrunnen og at det kan være vanskelig å finne ut av hvorfor noe feiler om man ønsker å gjøre noe utenom det ordinære.
En chatbot er kort fortalt en tjeneste hvor regler og/eller kunstig intelligens styrer det som brukere kommuniserer med i et tekst- eller talestyrt grensesnitt. Chatbots blir av og til beskrevet som neste skritt i utviklingen av Internett, og de byr på spennende muligheter å tilgjengeliggjøre tjenester og produkter på innenfor  eksisterende løsninger, eller på andre plattformer hvor brukere måtte befinne seg.

Mye av bakgrunnen for den sterke veksten i antall chatbots, er at det har vokst frem en del nye tjenester som tilbyr språkprosessering (ofte forkortet NLP, natural language processing). Facebook kjøpte [wit.ai](https://wit.ai/) i 2015, Google kjøpte [Dialogflow](https://dialogflow.com/) i 2016, og Amazon lanserte [Lex](https://aws.amazon.com/lex/) i 2016. I tillegg til disse er det et titalls startups, også her i Norge, som fokuserer på å tilby API-er slik at tredjeparts-utviklere skal kunne lage chatbots med språkintelligens i bunn. Mange har etterhvert fått god støtte for det norske språk, bl.a. wit\.ai og Dialogflow.

Felles for de ulike tjenestene er at de gjør det svært enkelt å komme i gang, noe som også kan ha bakgrunn i den sterke konkurransen i markedet. Tiden fra du starter på utviklingen til du har lansert en enkel chatbot i sosiale medier kan ofte måles i minutter. 

Men samtidig som man bruker kort tid på å få opp noe enkelt som fungerer, så kan et valgt støtteverktøy fort oppleves som svært rigid etter hvert som man får inn mer kompleksitet i dialogen. Dagens teknologi er svært god på enkle spørsmål og svar, men når samtalen skal flyte mer naturlig, så stilles det større krav til håndtering av kontekst og tilstand. 

Det kan også være et greit alternativ å starte i det små og først bli kjent med teknologien og mulighetene før man investerer for mye i dette. Eksempelvis kan man se om nettbaserte skjemaer kan tilbys i form av en enkel chatbot, som baserer seg på å presentere ferdige svaralternativer når den stilles gitte spørsmål. 
Uansett hvor gode rutiner vi har for sikkerhetstest og kvalitetssikring må vi regne med at sikkerhetsfeil kan oppstå. Noen sikkerhetsfeil kan være alvorlige og kan få store konsekvenser; sensitive opplysninger og persondata på avveie, nedetid på systemene, misbruk og økonomisk kriminalitet, og i ytterste konsekvens kan det gå utover liv og helse. Alle sikkerhetsfeil, både små og store, vil dessuten kunne skade bedriftens omdømme. Det er med andre ord svært viktig at sikkerhetsfeil tas på alvor og rettes raskt. 

Noen ganger er det utenforstående som først oppdager sikkerhetsfeilen. Når noen melder fra om en sikkerhetsfeil er det viktig at organisasjonen er forberedt på at slike varsler kan komme, og at man har gode rutiner slik at varselet havner på riktig bord innen kort tid. Mange har ikke disse rutinene på plass, og man vil dermed være sårbar lenger enn det som egentlig er nødvendig. 

Det jobbes for tiden med å utarbeide en standard for [security.txt](https://securitytxt.org/). Dette er en tekstfil som man inkluderer på nettstedet sitt med informasjon om hvem man skal kontakte hvis man oppdager en sikkerhetsfeil. Vi anbefaler alle å gi tydelig informasjon om hvordan man rapporterer sikkerhetsfeil, enten i form av en security.txt eller på andre måter som tydelig fremkommer på nettsiden. 

Vi har dessverre også sett eksempler på at den som varsler om et sikkerhetshull blir mistenkeliggjort og anklaget for å ha brutt loven. En slik reaksjon er lite konstruktiv, og fører bare til ytterligere skade på bedriftens omdømme. Rapporterte sikkerhetsfeil bør håndteres på en ryddig måte uten noen form for anklage mot den som melder feilen. 
Java blir ofte kritisert for å være et verbost språk og enkelte typer boilerplate er det vanskelig å komme utenom. Project Lombok er et Java-bibliotek som gjør det mulig å erstatte en del repetitiv og verbos kode med et sett enkle annoteringer. For eksempel kan man annotere en klasse med `@EqualsAndHashCode` og Lombok vil sørge for at man får korrekt implementerte equals og hashCode-metoder som alltid er oppdatert. Eller `@Value` som gir immutable value-klasser med equals, hashCode, toString og gettere. For å bruke Lombok trenger man kun å ha lombok.jar på classpath, erstatte boilerplate med annotasjoner og kompilere koden på vanlig måte. Lombok medfører ingen ytterligere runtime-avhengigheter. All kode som genereres er synlig umiddelbart for autocomplete i IDE-et og fungerer som man ellers er vant til. For å få fullt utbytte av Lombok i IDE-et ditt må man ha en Lombok-plugin som finnes for både IntelliJ og Eclipse.

Lombok lar deg skrive ikke-standard Java-kode som fortsatt kompilerer og det krever at alle som skal jobbe med koden er klar over dette og vet hvordan det fungerer. I tillegg er man avhengig av en plugin til IDE-et. Mange vil argumentere for at enkelte av Lomboks annoteringer, som `@Getters`, `@Setters` og `@Data` gjør det (for?) enkelt å skrive kode som bryter med god kodeskikk og derfor er unødvendige i utgangspunktet. Siden Lombok generer kode under kompilering vil det ikke fungerer med andre verktøy som er avhengig av å lese kildekoden. De fleste verktøy leser imidlertid bytekoden og fungerer dermed fint med Lombok. 

Lombok benytter seg av interne ikke-dokumenterte APIer i kompilatoren (javac) for å kunne generere kode som en del av kompileringen. Det er dermed ingen garanti for at Lombok vil fungere med neste versjon av Java. Frem til Java 9 har dette kun vært et teoretisk problem, men nå har dette slått til for fullt. Lombok rakk ikke å komme med støtte for Java 9 før Java 10 kom ut og det er fortsatt bare eksperimentell støtte for Java 10. Det kan godt hende dette vil løse seg på sikt, men foreløpig må man belage seg på å vente i flere måneder før man kan oppgradere til nyeste java-versjon i et prosjekt som bruker Lombok.

Brukt rett vil Lombok redusere mengden boilerplate i en kodebase og dermed føre til lavere vedlikeholdsbyrde, færre bugs og kode som er enklere å lese. Til tross for dette og med ovennevnte kontroverser og usikkerhet med tanke på kompatibilitet med fremtidige Java-versjoner kan vi ikke på det nåværende tidspunktet anbefalte å ta i bruk Lombok på nye prosjekter. Man bør også vurdere om man skal migrere vekk fra det for å kunne oppgradere til Java 10 i eksisterende prosjekter. 
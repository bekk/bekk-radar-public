SQL er et av de mest utbredte deklarative språkene vi har innenfor IT i dag. Vi mener SQL gir bedre kontroll, utviklingshastighet og endringsvilje sammenlignet med å overlate dette til inngripende ORM-rammeverk som Hibernate o.l. Med dagens fokus på mindre og mer spesialiserte applikasjoner gir dette åpenbare fordeler. Å skrive SQL gir god mulighet til å bli godt kjent med datamodellen, samt at det blir naturlig å skille forretningslogikk fra datapersistens. Disse to ansvarsområdene har en lei tendens til å bli sterkt sammenkoblet ved bruk av tradisjonelle ORM-er.

I noen tilfeller kan det være aktuelt med enklere objekt-mapping og noe abstraksjon mot databaselaget, og det kan hende du bør vurdere en Mikro-ORM. Mikro-ORM-ene tar på seg jobben med å oversette mellom relasjonsdatabasen og objektmodellen, og det eksisterer en rekke produkter som er mye lettere enn de tradisjonelle ORM-ene. Funksjonaliteten varierer, men det er vanlig at de skåner deg for mye boilerplate mapping-kode.

Hvis en Mikro-ORM eller ren SQL ikke gir den nødvendige kryss-database-støtten du har behov for, finnes det SQL-DSL-er som JooQ, QueryDSL mfl. Disse er ikke ORM-er i tradisjonell forstand, men gir deg SQL-syntaks som kode og transformerer til database-spesifikk SQL. Fra .NET har vi gode erfaringer med Dapper og F# (FSharp.Data.SqlClient) som gir mulighet for typesikker SQL-syntaks.
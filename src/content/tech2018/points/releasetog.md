Et releasetog er en tidsplan over fremtidige releaser. Toget kjører ved faste tidspunkter, f.eks. annenhver uke. Det som da ikke er ferdig blir ikke med på releasen. Noen organisasjoner benytter seg av metoden for å kunne håndtere avhengigheter mellom team og applikasjoner. I motsetning til hovedleveranser er releasetog på applikasjons- eller systemnivå, og ikke automatisk på tvers av hele IT-porteføljen. Tradisjonelt produksjonssetter også releasetog hyppigere enn hovedreleaser.

Releasetog har spilt en rolle på veien til hyppigere leveranser, men har fortsatt mange av ulempene som hovedleveranser gir: Uheldige avhengigheter oppstår ved at uavhengige oppgaver, og ofte flere applikasjoner, grupperes sammen til én leveranse. Disse avhengighetene fører til økte kostnader knyttet til kommunikasjon og koordinering på tvers, og de kan gjøre det vanskelig å rulle tilbake kun én applikasjon hvis det oppdages en feil. Ved å levere flere uavhengige oppgaver sammen i en leveranse øker man dessuten både testomfanget og risikoen for at noe skal gå galt sammenlignet med hvis man velger å levere kontinuerlig så fort en oppgave er klar. I tillegg må realisering av forretningsverdi vente til toget går, noe som alltid gir en forsinkelse. 

Tiden er moden for å si takk for følget til slike gammeldagse leveranseformer og heller jobbe for kontinuerlige leveranser som de ulike teamene selv styrer.
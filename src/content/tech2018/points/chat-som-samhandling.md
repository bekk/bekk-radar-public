De siste årene har vi sett en sterk framvekst av chat-klienter som samhandlingsverktøy. Sakte, men sikkert, har chat-klienter tatt over kommunikasjon som tidligere har blitt gjort gjennom e-post, diskusjonsforum og issue trackers. Chat-klienter senker barrieren for kommunikasjon og gir en god arena for samarbeid. Spesielt er chat bedre enn mange andre samhandlingsverktøy på å gradere viktighet av meldinger. Eksempelvis kan viktige meldinger som nedetid varsles på mobil, mens andre kun gir varsling på PC.

Chat gir en særdeles stor fordel, og er nærmest et krav, for distribuerte team, hvor enkel direktekommunikasjon gir raske avklaringer og godt teamsamhold. Mange av de samme fordelene er å finne for samlokaliserte team, hvor syke barn og ferie ikke lenger betyr at personer er utilgjengelige for svar og diskusjoner, om ønskelig. Chat kan også tilby integrasjoner med eksterne systemer, og lar deg enkelt samle flere forskjellige systemer i et egendefinert chatte-API. Dette gir også muligheter for ChatOps.

Kanaler og rom lar en avgrense diskusjonen innenfor et tema eller gruppe mennesker, og gir mye bedre oversikt og kontinuitet enn en mailtråd.

Når det kommer til valg av klient er det flere alternativer. Markedsleder Slack er svært populær og tilbyr en drøss av konfigurasjonsmuligheter. Blant de store kjente tilbys HipChat fra Atlassian og Teams fra Microsoft. Ønsker du å se til open source finnes for eksempel Mattermost. Noen av disse løsningene kan hostes internt, mens andre må hostes hos leverandøren. Dette må tas stilling til om en kommuniserer sensitive data.
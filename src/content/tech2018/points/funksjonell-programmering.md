Funksjonell programmering (FP) er et paradigme som har hatt en økende popularitet de siste årene. Bekk har en [god del prosjekter](https://blogg.bekk.no/hvor-funksjonelle-er-vi-7414246ca1ae) som nå bruker FP.

For en som fra før er vant med ren imperativ/objektorientert programmering kan FP, som et nytt paradigme, være krevende å komme i gang med. Det legger en del føringer på hvordan programmer kan skrives — spesielt om det brukes kombinert med et sterkt typesystem. Sentralt er ideene om immutable data og rene funksjoner; variabler og datastrukturer kan ikke endres når de først er opprettet, og funksjoner skal ikke utføre sideeffekter, men kun returnere verdier.

Disse begrensningene fører til at man får tydeligere kode som er langt enklere å forstå og teste, noe som igjen leder til færre feil og en enklere kodebase å vedlikeholde over tid. Rent funksjonell kode har også gode egenskaper med tanke på parallelliserbarhet, noe som kan være nyttig i en del sammenhenger, enten ved parallellkjøring i egen kode eller om man kjører funksjonene direkte i nettskyen.

Funksjonelle språk, med funksjoner som den grunnleggende byggeklossen, tilbyr også gjerne en del konsepter de fleste språk i andre paradigmer mangler. Programmer lages typisk ved å sette sammen enkle funksjoner til en større helhet ved bruk av teknikker som høyere ordens funksjoner, delvis funksjonsapplikasjon og funksjonskomposisjon. Dette fører i mange tilfeller til meget konsis og utrykksfull kode.

En trenger heldigvis heller ikke kaste alt som er kjent for å komme i gang med FP. Mange ideer og teknikker fra paradigmet har blitt absorbert av tradisjonelle imperative språk, eksempelvis lambda-funksjoner og strømmer i Java 8. Det finnes også språk som er tilrettelagt for FP på mye brukte kjøretidsmiljøer, slik som Scala (på JVM), F# (i .NET) og Elm (som kompilerer til JS for frontend).

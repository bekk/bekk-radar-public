JUnit er det klart mest utbredte testrammeverket for Java. JUnit kom i versjon 4 for så lenge siden som i 2006, og først nå tidligere i år har versjon 5 blitt sluppet. Fra JUnit 4 til JUnit 5 skjer en liten revolusjon. JUnit 5 tar til seg Java 8-funksjonalitet og gir mange nye muligheter innen enhetstester.

JUnit 5 byr på en rekke små og store forbedringer. Man har nå mulighet til å kunne gi penere navn på testene, samt at det er støtte for å organisere tester i nøstede testklasser. Tester kan genereres dynamisk under kjøretid fremfor statisk med en metode per test, og støtten for å kjøre tester med parametre, såkalte parametriserte tester, er forbedret. Denne funksjonaliteten mener vi det er mye å hente på å ta i bruk da det kan bidra til tester som er mye mer oversiktlige og lettleste, samt at man med veldig lite kode kan få testet veldig mange ulike caser. Det er enkelt å ta i bruk de nye funksjonene, og mye av det som tidligere kunne gjøre Java-testing til en dårlig opplevelse har nå blitt løst.
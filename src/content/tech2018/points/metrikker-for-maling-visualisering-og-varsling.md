For å oppnå og sikre stabil funksjonalitet og god ytelse må man oppdage unormal oppførsel i applikasjoner og infrastruktur på tvers av tjenester tidlig. Ved å måle ulike metrikker fra applikasjoner, kjøretidsmiljø og infrastruktur over tid, kan man oppdage usunne trender tidlig, og samtidig få verdifull ny innsikt i hvordan applikasjonene faktisk brukes og kjører.

For å få til dette må både applikasjoner og infrastruktur tilby enten uthenting eller push av metrikker. Disse bør man visualisere slik at man med et øyekast kan få en oversikt over systemets helhetstilstand. Man kan også definere grenseverdier for de ulike metrikkene og koble på automatiserte varslingssystemer. Når man er trygg på at den automatiserte varslingen fungerer, vil man slippe å følge med på visualiseringen, men heller bruke den for å få et mer detaljert bilde når det varsles om avvikstilstander.

Monitorering og overvåkning er tjenester de aller fleste har bruk for, derfor bør man tilstrebe å bruke standardiserte løsninger fremfor skreddersøm. Det finnes mange gode SaaS-løsninger for rapportering av metrikker, og de fleste skyleverandører har tjenester for dette. F.eks. tilbyr AWS tjenesten [CloudWatch](https://aws.amazon.com/cloudwatch/), og kombinert med varslingstjenster som [PagerDuty](https://www.pagerduty.com/) kan man lage gode løsninger for datafangst, grenseverdier, vaktlister og varslinger. Ønsker man å holde metrikkene in-house kan man se på verktøy som [Prometheus](https://prometheus.io/), [Kibana](https://www.elastic.co/products/kibana), [Graphite](https://graphiteapp.org/) og [Grafana](https://grafana.com/).

Selv om man bruker standardiserte løsninger, må man selvfølgelig gjøre en jobb for å definere de nødvendige metrikkene selv, og da er det viktig å tenke forretningsverdi. En varsling som sier at inntektsstrømmen gjennom applikasjonen har falt med 50% vil for mange i bedriften være lettere å forstå enn en som sier at minnebruken har økt med 50%. Målinger av minnebruk er selvsagt viktig og noe man bør ha på plass, men forretningsmessige metrikker blir dessverre altfor ofte glemt. Slike metrikker er ofte er mer jobb å definere og sette opp, men desto mer verdifulle!
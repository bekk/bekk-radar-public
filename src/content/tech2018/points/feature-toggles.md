_Feature toggles_ gjør det mulig å prodsette kode uten at endringene blir aktive før man velger å aktivere featuren.  Avhengig av hvordan man har implementert toggle-funksjonaliteten kan det også være mulig å aktivere en feature kun for enkelte brukere.  Feature toggles har blitt veldig populært de siste årene fordi de lar oss teste ut ny funksjonalitet på reelle brukere i kontrollerte former, og fordi de gjør behovet for koordinering og samtidige leveranser på tvers av team mindre.  

Likevel bør feature toggles brukes med varsomhet.  Kode som har mange feature toggles blir kompleks og vanskelig å skrive dekkende enhetstester for.  Feature toggles bør fjernes fra koden så fort de ikke trengs mer, men ofte blir dette glemt.  

Noen benytter dessuten feature toggles som en teknisk løsning på organisatoriske ufordringer.  Et eksempel er hvis organisasjonen i stor grad baserer seg på hovedleveranser, og man lager feature toggles for å kunne prodsette noe utenom hovedleveransen som ikke skal aktiveres før om flere måneder.  Da har man som utvikler gjerne gått videre til andre oppgaver, og husker ikke lenger detaljene rundt den aktuelle featuren, og man starter nærmest med blanke ark hvis det oppdages feil i funksjonaliteten.  I slike tilfeller bør man heller adressere de organisatoriske problemene i stedet for å bruke feature toggles som en workaround.  
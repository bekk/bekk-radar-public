Progressive enhancement (PE) handler om å sikre god kvalitet for et bredt spekter av brukere. Det er en strategi og en måte å jobbe på for å lage robuste løsninger, som er brukbare selv uten lynrask internettforbindelse eller topp moderne utstyr. PE handler om å sørge for at viktige funksjoner og viktig innhold er tilgjengelig selv om JavaScript feiler, eller nettleseren ikke støtter nyere features i teknologien som brukes. 

Et viktig prinsipp for PE er å starte enkelt ved å ha god og semantisk HTML i bunnen. Så legger du på lag for lag med funksjonalitet, i mer og mer avanserte former, av for eksempel CSS og JavaScript.

Du kan bruke feature detection til å bestemme hvilken JavaScript-kode som skal lastes, og du kan til og med bruke [feature queries i CSS](https://hacks.mozilla.org/2016/08/using-feature-queries-in-css/). På den måten vil en som har en moderne nettleser belønnes med en rikere opplevelse enn en som ikke har det, men løsningen vil fortsatt fungere for sistnevnte. Ytelsen vil også forbedres om du kan unngå å laste ressurser som nettleseren ikke trenger. Å spille på lag med nettleseren på denne måten gjør at du lager mer robuste og tilgjengelige løsninger. Poenget er at en redusert brukeropplevelse er bedre enn å bli stengt ute.

Vi mener at PE er viktig. Vi aksesserer nettet via mange forskjellige enheter – alt fra klokker til kjøleskap til store retina-skjermer. Konteksten for bruk er like forskjellig. Vi er på nett på alt fra forblåste fjelltopper til urbane kaffesjapper, når vi er på farta ombord i tog eller fly, og når vi sitter godt til rette i sofakroken hjemme. Å lage webapplikasjoner som kun fungerer for ideal-brukeren i en ideal-situasjon fungerer derfor ikke.

Det finnes en del utfordringer knyttet til å utvikle løsninger etter prinsippene for PE, men en viktig nyvinning de siste årene er rammeverkene og bibliotekene for frontend-applikasjoner som også kan generere ferdige sider på serversiden – for eksempel ved hjelp av Node.js. Å flytte genereringen av HTML tilbake fra klient til server, slik at brukeren alltid får servert basis-HTML og -innhold før script lastes og eksekveres, gjør det enklere å lage moderne webapplikasjoner i tråd med de tidligere nevnte prinsippene. Da kan du unngå at brukeren bare ser en blank skjerm om koden laster tregt, eller om noe skulle feile på grunn av manglende funksjonalitet i nettleseren.
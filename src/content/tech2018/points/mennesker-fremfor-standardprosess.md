*Personer og samspill fremfor prosesser og verktøy*.

Det viktigste er å få gjort det vi skal på en best mulig måte med de menneskene vi har. Det krever at vi jobber både med teamet og med hver enkelt person i teamet for å gi dem mulighet til å yte sitt aller beste. Motiverte, engasjerte medarbeidere leverer de beste resultatene!

Mange organisasjoner har omfavnet smidig og det er bra. Men dessverre har mange definert "smidige" rammeverk og metoder for "slik gjør vi smidig utvikling hos oss". De tar gjerne utgangspunkt i en standardpakke (f.eks. Scrum eller Kanban) som blir tilpasset ved å legge på ytterligere roller, regler og rammer for å smelte inn i egen organisasjon. Dette er smidig utvikling totalt misforstått! Få gjerne inspirasjon fra prosesser, metodikk og rammeverk – men aldri tro at du kan lage en "one size fits all". For selv i din egen organisasjon vil alle team ha ulike behov som aldri vil passe inn i en standardprosess.

Vi mener at målet må være å skape selvorganiserende og [autonome team](https://radar.bekk.no/tech2018/prosess-og-kvalitet/autonome-team) med kompetente og motiverte mennesker som har stort [eierskap til produktet](https://radar.bekk.no/tech2018/prosess-og-kvalitet/eierskap-til-produktet). Veien dit går ikke gjennom standardprosesser, -metoder og felles rammeverk. Du må sørge for å gi hvert enkelt team det *de* behøver for å komme et steg videre, coache dem kontinuerlig og gi dem tillit og tid til å bli gode sammen. *It's hard work!* 

Et team vil ofte skape sin egen lille prosess, som vil være i kontinuerlig endring basert på hva de selv anser som nødvendig for å arbeide best mulig sammen og levere bedre resultater. Da får teamet eierskapet selv, det er "akkurat nok prosess" og den er hele tiden tilpasset til det enkelte team sitt behov der og da.

Skap arenaer og en kultur for å dele erfaringer mellom teamene, slik at gode ideer spres og kan plukkes opp av andre dersom de ser verdien av det i sin kontekst. Dette er mye bedre enn å tvinge en standardprosess nedover hodet på alle team. Se på hvert enkelt team som noe unikt som må få lov til å jobbe på sin egen unike måte.

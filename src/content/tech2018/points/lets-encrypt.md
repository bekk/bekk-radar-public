Når du går til en nettside som bruker TLS (HTTPS) presenterer nettsiden et sertifikat som sier at den virkelig er den nettsiden den utgir seg for å være. Sertifikatet brukes dessuten for å utveksle krypteringsnøkler når man setter opp en sikker forbindelse. Sertifikatet er ofte utstedt av profesjonelle, kommersielle aktører som f.eks. Buypass, og tilliten til sertifikatet kommer av at vi (nettleseren vår) stoler på denne utstederen. Å skaffe et slikt sertifikat har hittil vært en manuell prosess, og når sertifikatet utløper må man manuelt bestille og betale for at det skal fornyes.  

[Let's Encrypt](https://letsencrypt.org/) er en fullautomatisert utsteder av gratis TLS-sertifikater. Let's Encrypt er et samarbeidsprosjekt for å fremme HTTPS og sikker kommunikasjon på internett, og det er støttet av store aktører som f.eks. Cisco Systems, Mozilla Foundation, Google Chrome, Akamai, Linux Foundation, samt flere amerikanske universiteter. Prosjektet så dagens lys i april 2016, og siden den gang har Let's Encrypt utstedt mer enn [100 millioner sertifikater](https://letsencrypt.org/2017/06/28/hundred-million-certs.html). Man bestiller sertifikater fra Let's Encrypt gjennom en klient som man installerer på webserveren. Den mest vanlige klienten er Certbot. Klienten vil installere sertifikatet for deg, og den vil også fornye sertifikatet automatisk i god tid før det utløper etter 90 dager uten at du trenger å gjøre noen ting. Sertifikater utstedt av Let's Encrypt er støttet av alle de store nettleserne.  

Let's Encrypt tilbyr kun verifisering av domenet, altså at du som bestiller sertifikatet har kontroll på det domenet du bestiller for. En kommersiell sertifikatutsteder vil også kunne tilby verifisering av organisasjonen, blant annet mot offentlige registre, og ennå mer utstrakt verifisering hvis man ønsker det. Det kan ikke Let's Encrypt tilby siden det vanskelig lar seg automatisere. Når det gjelder støttede ciphers og andre sikkerhetstekniske detaljer er sertifikatene fra Let's Encrypt like trygge som sertifikatene fra andre, kommersielle utstedere.  

Hvis du trenger sertifikater som også verifiserer organisasjonsinformasjon, eller hvis du har et veldig komplekst økosystem satt sammen av mange ulike subdomener, er kanskje ikke Let's Encrypt det riktige valget for deg. Hvis du derimot jobber med nettsider der det ikke stilles spesielle krav til sertifikatene vil Let's Encrypt kunne hjelpe deg med å komme kjapt i gang med TLS. Let's Encrypt vil dessuten ofte være veldig godt egnet til MVP-er. Med Let's Encrypt finnes det ikke lenger noen unnskyldning for ikke å sikre nettsidene sine med TLS fra dag én!  
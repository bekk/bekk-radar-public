Maskinlæring (ML) er med rette i vinden om dagen: En eksponentiell økning i tilgjengelige datamengder kombinert med rask utvikling i både hardware og software gjør at stadig flere virksomheter ser potensialet for å skape verdi ved å ta i bruk ML. Eksempelvis er maskinlæring som en skytjeneste kun noen tastetrykk unna fra tilbydere som Google, Amazon m.fl. I lys av en slik rivende utvikling er det fristende for mange virksomheter å fokusere på maskinlæring som en plattform – blant annet gjennom å opprette en sentralisert avdeling som skal drive dedikert med dette. 

Vi mener at dette er feil tilnærming til maskinlæring. Vi må huske på at det ikke er snakk om noen universell plattform eller et verktøy på lik linje med en hammer. Maskinlæring er en metode som egner seg svært godt for å løse en viss type problemer – en teknikk man kan ta i bruk for å lage et bedre produkt og på den måten skape verdi. Å lage en egen avdeling eller en egen plattform for all maskinlæring i organisasjonen er analogt til å sette opp en egen Java-avdeling for alle som har Java-kompetanse og jobber med språket, slik at disse kan utvikle en felles Java-plattform som blir brukt ute i prosjektene. Det er en grunn til at det er få eller ingen selskap som har fulgt denne modellen for programmeringsspråk – og vi ser ingen grunn til at det skal lykkes bedre med maskinlæring. 

For å dra nytte av maskinlæring må man tilpasse metoden til problemet som skal løses eller produktet som skal forbedres. Det forutsetter at løsningen utvikles nært der verdiskapningen faktisk skjer. Basert på vår erfaring er det å lage en felles, generisk plattform for hele organisasjonen som det er tenkt at man skal “hente frem når man ønsker å gjøre noe med maskinlæring” ikke noe å hige etter. Dersom man ønsker å bruke maskinlæring og dra nytte av de mange oppsidene dette kan ha, er det viktig at det gjenspeiles i organisasjonsstrukturen. Løsningene og kompetansen bør bygges ute i prosjektene og nært verdiskapningen, ikke i en sentralisert instans.

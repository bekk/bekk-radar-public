Gjennom de siste årene har single-page-applikasjoner blitt stadig mer komplekse, og behovet for en ryddig arkitektur har blitt tydelig. [Redux](http://redux.js.org/) er en frontend-implementasjon av CQRS og event sourcing, og blir svært ofte benyttet i kombinasjon med [React](https://radar.bekk.no/tech2018/sprak-og-rammeverk/react). I Bekk har Redux blitt det foretrukne rammeverket for arkitektur og tilstandshåndtering, og er i dag tatt i bruk i de fleste React-applikasjoner av en viss størrelse.

Hovedtanken i Redux er enkel; all data i applikasjonen bor på ett felles sted, og den eneste måten å endre dataene på er ved å avfyre “events”, også kalt “actions”. Disse “actionene” benyttes deretter av en eller flere rene funksjoner som opererer på datamodellen. Ved å samle all tilstand i applikasjonen blir håndteringen av denne svært tydelig og oversiktlig.

Redux henter mange ideer fra funksjonelle språk som [Elm](https://radar.bekk.no/tech2018/sprak-og-rammeverk/elm), og gjør det enkelt å lage en applikasjon som er lett å forstå og med forutsigbar oppførsel. Andre styrker er at Redux er enkelt å teste, og kommer med gode utviklingsverktøy som f.eks. time travel debugging.
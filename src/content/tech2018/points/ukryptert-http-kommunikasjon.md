HTTP er ikke kryptert og tilbyr derfor ingen autentisering av det besøkte nettstedet, beskyttelse av integriteten av utvekslede data, eller beskyttelse av personvernet. En angriper kan derfor skaffe seg tilgang til blant annet brukerkontoer og annen sensitiv informasjon, samt endre nettsider for å injisere skadelig programvare, reklame eller annen informasjon. HTTPS/TLS er konstruert for å bøte på disse problemene. 

TLS (Transport Layer Security, tidligere versjoner er kjent som SSL) er en veletablert og mye brukt kryptografisk protokoll som sikrer konfidensialitet og integritet mellom to parter som kommuniserer. TLS brukes ofte for å sikre kommunikasjon over HTTP-protokollen (HTTPS), for eksempel mellom en brukers nettleser og en webserver, eller for å sikre tjenestekall. TLS kan også brukes for å sørge for autentisering på transportnivå.

Den generelle anbefalingen de siste årene, fra f.eks. [NSM](https://nsm.stat.no/blogg/prosjektrapport-https/) og [Det Hvite Hus](https://obamawhitehouse.archives.gov/blog/2015/06/08/https-everywhere-government), er klar: Bruk TLS/HTTPS! Ved å kryptere trafikken mellom en brukers nettleser og webserveren bidrar du til å ivareta brukerens personvern. Du sørger også for at responsen fra serveren din ikke kan manipuleres før den kommer frem til brukeren. Hvis noen kan manipulere responsene fra nettsiden din kan det føre til omdømmetap, spredning av feilinformasjon og "falske nyheter". Nettsiden din kan også enkelt bli brukt som springbrett for å iverksette andre typer angrep mot brukeren. Det er dessuten verdt å merke seg at fra juli 2018 vil alle nettsider uten HTTPS bli [merket som usikre i Chrome](https://www.chromium.org/Home/chromium-security/marking-http-as-non-secure). Chrome støtter heller ikke lenger [geolokasjon på sider som ikke bruker HTTPS](https://developers.google.com/web/updates/2016/04/geolocation-on-secure-contexts-only). I tillegg til å kryptere trafikken mellom nettleser og webserver, bør man sikre tjenestekall fra server til server med TLS, også for interne tjenester. 

Dyre sertifikater, kompleks konfigurasjon og ytelsesproblemer har lenge blitt brukt som argumenter mot HTTPS, spesielt for nettsider som ikke tilbyr brukerpålogging. Disse argumentene er for lengst utdaterte. Tjenester som [Let’s Encrypt](https://radar.bekk.no/tech2018/verktoy/lets-encrypt) tilbyr i dag gratis sertifikater og automatisert oppsett, og for de som er bekymret for ytelse anbefaler vi [denne](https://istlsfastyet.com/) siden. Vi anbefaler at all HTTP-kommunikasjon krypteres både eksternt og internt. Det finnes ikke lenger noen gode grunner til å la være. 
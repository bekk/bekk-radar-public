ThoughtWorks lanserte i 2017 rapporten *[The Next Big Disruption: Courageous Executives](www.thoughtworks.com/courage)*. **Modige ledere** skiller virksomheter som lykkes fra konkurrentene, i en verden der endring skjer i et stadig økende tempo. Rapporten peker på at modige ledere  anerkjenner at teknologi har blitt en kritisk del av forretningsstrategien. De har en proaktiv holdning til ny teknologi og søker etter muligheter for å utnytte den framfor å klamre seg til etablerte plattformer og modeller. Toleransen for risiko er høyere, og aksepten for å mislykkes er større. Et fellestrekk er fokus på sluttbrukere og verdiskaping gjennom å forstå brukernes behov og tilfredsstille dem fortløpende.

I det norske markedet ser vi det samme bildet. Modige ledere som forstår teknologi og moderne softwareutvikling, er i ferd med å transformere sine organisasjoner. NAV med sin IT-sjef Torbjørn Larsen er kanskje det mest tydelige eksemplet på hva modig lederskap kan utrette; ved å etablere et målbilde med smidige produktteam som leverer forretnings- og samfunnsverdi kontinuerlig. Heldigvis ser vi modige ledere hos flere av våre kunder, og vi gjør alt vi kan for at de skal lykkes. Slike gjennomgripende transformasjoner er ikke gjort over natta, men gjennom å bygge en kultur for fortløpende endring og forbedring over tid.
.NET Core er arvtakeren til .NET Framework og er bygget for å være modulært, portabelt og ha støtte for alle aktuelle plattformer (primært Linux, macOS og Windows). Plattformen er åpen kildekode, og har større fokus på fleksibilitet enn tidligere. I motsetning til .NET Framework, som lever på operativsystemnivå, har man med .NET Core valget mellom to distribusjonsmodeller: Man kan bygge applikasjonen med akkurat de avhengighetene den trenger for å kjøre, og da kan den installeres på en hvilken som helst server. Eller man kan la applikasjonen avhenge av forhåndsinstallerte “runtime package stores” for ulike versjoner av .NET Core side om side, så applikasjonen ikke trenger å inkludere annet enn sin egen kode (og tredjepartsavhengigheter).

Utviklingsflyten er mer lik den vi kjenner fra andre utviklingsplattformer som for eksempel Node.js og Ruby on Rails, hvor kommandolinjeverktøy står i fokus. Det er likevel viktig å presisere at man fortsatt kan gjøre alt fra Visual Studio eller i nye Visual Studio Code, som er tilgjengelig på Windows, macOS og Linux. Vi ser at hverdagen på et .NET-prosjekt dermed kan bli mer produktiv for frontendprogrammerere, som ofte ønsker å jobbe på macOS.

.NET Standard 2.0 er nå på plass i .NET Core 2.0 og i .NET Framework 4.7. Vi anbefaler å ta i bruk .NET Core på nye prosjekter og konvertere eksisterende prosjekter til .NET Standard 2.0. Det finnes nå også en egen “Windows Compatibility Pack” som gjør det mulig å bruke Windows-spesifikke avhengigheter, som System.Drawing, i en .NET Core app. Vi ser ingen grunn til å se seg tilbake med mindre man trenger eldre teknologier eller biblioteker som ikke er støttet, som for eksempel Web Forms.
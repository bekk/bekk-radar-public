Scala er et hybrid funksjonelt og objektorientert språk som kjører på JVM-en. I kontekst av funksjonell programmering har Scala alt man forventer av egenskaper, inkludert høyere ordens funksjoner, algebraiske datatyper, pattern-matching, og et standardbibliotek med effektive immutable datastrukturer. Scala er et reelt alternativ til Java som oppfordrer i større grad til programmering i en funksjonell stil der man minimerer mutering og sideeffekter. 

Scala har et voksende community for sterkt typet og ren funksjonell programmering utover det standardbiblioteket tilbyr. Med disse verktøyene kan man gradvis ta i bruk en mer funksjonell kodestil. Fordelene med en slik kodebase er en mindre overflate for feil gjennom strengere krav til typer, samt gjenbruk av etablerte abstraksjoner for behandling av data som gir mer forklarende og konsistent kode – “if it compiles, it works”. 

Scala som et community har gjennomgått større endringer. I 2016 ble Scala Center opprettet som en åpen non-profit foundation for vedlikehold av Scala og kommunikasjon i miljøet. Siden oppstarten har organisasjonen allerede fått fremdrift på mye i språket. Blant annet har byggverktøyet SBT kommet ut i en stabil releaseversjon, kompilatoren har blitt raskere, og Scaladex, et pakkesøk for Scala-pakker, har blitt lansert. Med miljøets vekst har også nyttige verktøy og bibliotek oppstått, som Scalafix for automatisert omskriving ved oppdatering av språk og biblioteker, og Scalafmt for automatisk formatering av kode.

Språket i seg selv er i stadig utvikling, med versjon 3 på trappene. Her vil man få bukt med grunnleggende utfordringer fra tidligere versjoner og med nevnte Scalafix oppnår man enklere migrering ved slike endringer.

Vue.js er et frontend-rammeverk som har fått mye oppmerksomhet i det siste, særlig fordi det er så enkelt, lettvekts og fleksibelt.

Med Vue.js utvider man HTML-elementer med logikk og eventuelt CSS og kapsler dem i gjenbrukbare komponenter. På denne måten kobles HTML-template, JavaScript-logikk og CSS-styling som hører sammen, mens applikasjonen bygges ved å sette sammen de løst koblede komponentene.

Vue.js har klare konsepter og mønstre slik at det er enkelt å lære og selv uerfarne utviklere blir raskt produktive. En annen fordel er at Vue.js kan innføres gradvis i en eksisterende kodebase, f.eks. for å modernisere en eksisterende knockout-applikasjon.

I likhet med React fokuserer Vue.js på view-laget. I kombinasjon med andre bibliotek kan det bygges avanserte single page-applikasjoner, uten at man må forholde seg til alle valgmulighetene som man får med React.

Vue.js har sin største utbredelse i Kina og andre asiatiske land, men har også blitt tatt i bruk flere steder og i diverse åpen kildekode-prosjekter. For eksempel er Facebook sin Newsfeed-side laget med Vue.js.

I Bekk har vi brukt Vue.js på et prosjekt hos Lånekassen pga. sin flate læringskurve og enkelhet. Basert på prosjekterfaringene vurderer kunden å bruke Vue.js for nye webapplikasjoner.
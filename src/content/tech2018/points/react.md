[React](https://facebook.github.io/react/) har i løpet av de siste årene på mange måter blitt en slags bransjestandard for frontend-rammeverk. Med React bygger man små, gjenbrukbare komponenter med en deklarativ tilnærming, og uttrykker hvordan applikasjonen skal se ut fremfor å angi hvilke DOM-operasjoner som er nødvendig for å oppnå det man ønsker. Dette er en behagelig og effektiv måte å jobbe på, noe som er årsaken til Reacts suksess.

En annen fordel med React er at den konseptuelle modellen er lett å forstå, noe som gjør det enkelt for nye utviklere å sette seg inn i. Vi bruker React på svært mange av våre prosjekter med stort hell, og mange av prosjektene som har startet opp de siste årene bruker React.

Når man benytter React trenger man ofte å kombinere det med andre rammeverk og verktøy, da det kun representerer view-laget i en MVC-arkitektur. Her finnes det flere gode alternativer, som f.eks. [Redux](https://radar.bekk.no/tech2018/sprak-og-rammeverk/redux). Dette gir stor frihet til å velge riktig verktøy til det som skal løses, men det er likevel en jobb å sette alt sammen, noe som kanskje er det største ankepunktet mot React.

Dersom man ønsker samme konseptuelle modell, noe som fungerer ut av boksen med minimalt oppsett og ikke er avhengig av å bruke JavaScript, kan Elm være et alternativ.
IdentityServer er et open source OpenID Connect (OIDC) & OAuth 2.0 autentiseringsrammeverk med mange tilpasningsmuligheter. Klienter som implementerer OIDC vil kunne autentisere seg mot en autentiseringsserver som bruker dette rammeverket. Det finnes [sertifiseringer for OIDC-implementasjoner](http://openid.net/certification/) som forteller hvor mye av OIDC-spesifikasjonen rammeverkene følger. IdentityServer har bred sertifisering og vil dekke de fleste behov for web og mobil.

[IdentityServer4](https://github.com/IdentityServer/IdentityServer4) er en kryssplattform re-implementasjon i .NET Core og ASP\.NET Core med mange års lærdommer fra IdentityServer3. IdentityServer4 inneholder dermed ytelsesforbedringer og arkitekturforbedringer, samt at UI har blitt separert vekk fra selve autentiserings- og protokoll-laget i rammeverket. Dette gjør det mye enklere å tilpasse brukergrensesnittet og lage egne innloggingsflyter og brukeropplevelse, som for eksempel tofaktor-autentisering. Man kan også definere separat brukeropplevelse for innlogging per klientapplikasjon, eller tilby registrering av bruker som en del av innloggingen. Fordi rammeverket er bygget på .NET Core, som er kryssplattformkompatibelt, er det nå mulig å kjøre autentiseringsserveren på et Linux-image i en Docker-container. 

IdentityServer4 er på par med forgjengeren og blant de beste open source OIDC-serverimplementasjonene der ute, og den skal være fullt kompatibel med IdentityServer3 slik at man kan oppgradere uten å knekke eksisterende klientapplikasjoners integrasjoner. Unntaket her er egne tilpasninger som man må re-implementere. Vår anbefaling er å ta i bruk IdentityServer4 på nye prosjekter og vurdere å oppgradere eksisterende prosjekter.
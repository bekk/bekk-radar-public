Kotlin er et open-source programmeringsspråk til JVMen laget av JetBrains, som også bruker språket til utvikling av sine egne produkter. Det er et pragmatisk alternativ til Java med konsis syntaks, typeinferens, default og named function arguments, eksplisitt håndtering av nullverdier og gode verktøy for funksjonell programmering. Med andre ord kommer Kotlin med mye snacks som Java ikke har i dag.

Et stort salgspunkt ved Kotlin er økosystemet. Kotlin har 100% interoperabilitet med Java, noe som vil si at man enkelt kan introdusere Kotlin i allerede eksisterende Java-kodebaser. Det å kalle på en metode i Kotlin fra Java vil se akkurat likt ut som å kalle på en Java-metode. Bruker du et rammeverk i Java? Ja, da vil det også fungere i Kotlin. Rammeverk som f.eks Spring og Spring Boot har tatt støtten for Kotlin et steg videre og tilbyr egne [DSLs for Kotlin](https://spring.io/blog/2017/08/01/spring-framework-5-kotlin-apis-the-functional-way).

Men hvorfor er det så mye interesse rundt Kotlin? Det å ha interoperabilitet med Java i seg selv er ikke nok. Språket kommer med en rekke forbedringer fra Java og henter inspirasjon fra språk som C# og Scala. [Data classes](https://kotlinlang.org/docs/reference/data-classes.html) som simplifiserer dataobjekter, et tydelig skille på [immutable og mutable datatyper](https://kotlinlang.org/docs/reference/collections.html), konsepter som legger til rette for [funksjonell programmering](https://blog.plan99.net/kotlin-fp-3bf63a17d64a) og et bedre [liste-API](https://kotlinlang.org/api/latest/jvm/stdlib/kotlin.collections/-list/index.html) gjør Kotlin til et programmeringsspråk som gjør det enklere å skrive god og konsis kode.

Kotlin er et bra alternativ til Java for både for webløsninger og Android-utvikling. Det har lenge vært mulig å bruke Kotlin til utvikling av Android-apps, men i mai 2017 ble språket også offisielt støttet av Google.

Med backing fra Google og med interesse for Kotlin i Java-framework-sfæren begynner språket å bli modent og kjent for mange. Vi mener at Kotlin gjør mye riktig og er et godt alternativ eller supplement til Java, samtidig som terskelen for å bruke det er lav. Java-utviklere vil raskt kunne sette seg inn i en kodebase skrevet i Kotlin og fordelene ved å starte å bruke Kotlin er verdt det.

Når du skal begynne et nytt React-prosjekt i dag, er det mye som skal på plass. Du må konfigurere Babel til å transpilere koden din, Webpack til å pakke den sammen og velge ESLint-regler som hele teamet ditt kan bli enige om. Heldigvis trenger det ikke lenger være fullt så ille.

React-teamet har laget [```create-react-app```](https://github.com/facebook/create-react-app), et skript som setter opp en grunnleggende React-applikasjon, komplett med testing, linting og kompilering. All byggkonfigurasjon er abstrahert vekk i en egen avhengighet, som igjen kan vedlikeholdes separat og deles på tvers.

Siden all byggkonfigurasjon er abstrahert vekk, har man heller ikke tilgang til å endre eller legge til noe konfigurasjon. Som regel er ikke det et problem – men om det skulle dukke opp, har man noen muligheter for å kunne skreddersy sitt eget bygg likevel. Man kan for eksempel enkelt "ejecte" seg ut. Dette vil overføre all byggkonfigurasjon til prosjektet, og man kan redigere den på vanlig måte. Men da mister man selvsagt fordelen med en felles byggkonfigurasjon som vedlikeholdes ett sted. Vi anbefaler heller å forke ```create-react-app``` og lage sin egen felles byggkonfigurasjon. Da kan man også fortløpende ta inn fikser som gjøres upstream av React-teamet.
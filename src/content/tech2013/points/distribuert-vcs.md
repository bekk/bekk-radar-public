De siste årene har Git blitt et klart førstevalg om man som utvikler kan velge kildekodesystem fritt. Den distribuerte modellen lar en utvikler jobbe effektivt på lokal maskin uten avhengighet av nettverk eller en sentral server, og en slipper kompliserende backup-løsninger. Enkel og robust "branch"- og "merge"-funksjonalitet åpner for mer eksprimentering og uavhengig implementering av funksjonalitet - en forutsetning for "feature branches". Git lar deg lett bytte mellom og dele kodegrener, og lar deg enkelt hoppe til en kritisk feilretting i produksjonskoden, før du ufortrødent kan fortsette med nyutvikling. GitHub, enten brukt som en SaaS-løsning, eller som en intern løsning, kan anbefales som kildekodelager og samhandlingsplattform for utviklingsprosjekter. Vi har gode erfaringer med å bruke tilleggsfunksjonalitet på GitHub, så som Wiki, Issues eller Readme.md-filer. Vi har også brukt funksjonen "GitHub Pages" for å publisere enkle statiske sider.
Scala er en hybrid av et funksjonelt og et objektorientert programmeringsspråk som kjører på JVM-en. Scala har et avansert typesystem og kompilerer direkte til JVM-bytekode. Språket tilbyr både en konsis syntaks, vanligvis forbundet med dynamiske språk, og kjøretidsytelse på høyde med Java eller bedre. Scala har i de siste årene blitt et av de aller mest populære alternative språkene på JVM-en og brukes i store forretningskritiske systemer hos blant annet LinkedIn, Twitter og The Guardian. Det har lav terskel for Java-utviklere og avansert IDE-støtte i både Eclipse og IntelliJ. I Bekk bruker vi Scala sammen med Lift og Akka i kundeprosjekter. Vi ser også på Play! 2 som et alternativ til Ruby on Rails eller andre MVC-baserte webrammeverk. Scala kan tas inn i eksisterende utviklingsmiljø og rulles ut på eksisterende Java-infrastruktur og er et reelt alternativ til Java.
Også endringer i en database skal være underlagt versjonering. For Java anbefaler vi å bruke verktøy som Flyway eller Liquibase for å få til dette. Begge verktøyene har bred støtte og er brukt hos mange av våre største kunder. Migrator.NET er modent rammeverk for .NET-verdenen. Endringer i skjemaer bør skriptes inkrementelt, og du bør hele tiden ha mulighet for å kunne refaktorere og behandle skjemaet på samme måte som kode. Bruk versjonskontroll og sørg for å lage og teste rollback-kode. For å støtte utrulling av skjema-endringer uten nedetid kan mønsteret "expand/contract" tas i bruk. Dette innebærer først å legge ut skjema-oppdateringer som vil fungere sammen med både eksisterende og neste versjon av applikasjonen, og så å gjøre endringer/oppdateringer som spisser skjemaet til å fungere med ny versjon først etter at den nye versjonen er produksjonssatt og stabil. Som et eksempel, kan Liquibase brukes til å verifisere at det har blitt skrevet kode for rollback og at skriptene er korrekte. Hver release kan så tagges med versjonsnummer i metadata-tabeller i databasen, og man kan da rulle frem og tilbake mellom versjoner med en enkel kommando.
Noen av de mest innovative kundene våre benytter en modell der team fra flere leverandører i en avgrenset periode konkurrerer om å levere en prototype på en løsning av et forretningsproblem. En slik "proof-of-concept" (PoC) har gjerne noen ukers varighet, men vi har avsluttet PoC'er med fullt kjørende løsning på under en uke. Kundens fordel er at ulike teknologiske plattformer og fremgangsmåter kan testes ut - og sammenlignes - i realistiske omgivelser. Dette er etter vår mening en vinn-vinn-modell der det genereres langt mer og bedre informasjon enn i en typisk anbudsprosess, og der leverandørene får et klarere bilde av kunden og dens behov enn hva anbudsdokumenter formidler. Vi hadde gjerne sett at en PoC ble grunnlaget for valg av teknologi og leverandør og skled rett over i et inkrementelt fianansiert utviklingsløp. Vi ser gode eksempler på dette i både privat og offentlig sektor, og blant annet i Danmark er det gjort flere forsøk. Vi har tro på at man også innenfor det offentlige anskaffelsesregelverket kan finne modeller som åpner for denne typen prosesser.
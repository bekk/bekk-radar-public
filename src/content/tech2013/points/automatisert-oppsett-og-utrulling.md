Automatisert oppsett og utrulling gir raskere og mer smertefri utrulling, noe som spesielt er viktig under utvikling og oppsett av nye miljøer. Dette er samtidig en forutsetning for hyppige produksjonssettinger. Automatikk kan også i stor grad brukes ved oppsett av lokale utviklermaskiner/miljø, og lokal utrulling bør bruke samme prosess som utrulling til andre miljøer. Dette sikrer at utrullingsrutinene er feilfrie og fungerer som tenkt hver gang.  Fleksibel infrastruktur i form av IaaS-/PaaS-løsninger kan være til hjelp ved oppsett av automatiske løsninger, men er strengt tatt ingen forutsetning. Et annet aspekt er at rollback av både applikasjon og database bør fungere på samme måte. Det bør finnes et sett av røyktester som kan verifisere at en løsning fungerer som den skal etter både deploy og eventuell rollback. Manuelle steg (med unntak av selve initieringen) bør unngås, da dette på et eller annet tidspunkt vil komme til å feile. 
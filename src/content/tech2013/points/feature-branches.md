"Feature branches" innebærer at ny funksjonalitet utvikles i separate kildekodegrener. Det krever fortløpende synkronisering med kodestammen, men selv da er det risiko for sammenflettingsproblematikk ("merge"-problemer) når en gren skal inn i kodestammen. Ideelt bør kodegrener stabiliseres kontinuerlig, slik at de kan flettes inn en gang om dagen eller hyppigere. Med stabilisert kode er det ikke farlig å prodsette uferdig funksjonalitet. Feature toggles og hyppige produksjonssettinger gjør hyppig sammenfletting enklere. Versjonskontrollsystemet som brukes, må ha effektiv håndtering av mange grener for at "feature branches" skal være gjennomførbart, og på dette området utmerker distribuerte versjonskontrollsystemer, som Git, seg som svært velegnede.
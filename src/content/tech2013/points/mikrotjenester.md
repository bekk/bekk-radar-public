Det er for tiden mye snakk om å lage tjenester som kan rulles ut automatisk og ofte. For å få til det, kan det ofte være lønnsomt å få ned kompleksiteten. Mikrotjenester kan være med på å løse dette. Det innebærer små, uavhengige tjenester som løser et begrenset problem, helst på under tusen linjer kode. Tjenester kan ha et grensesnitt, eller leve helt for seg selv.  Flere mikrotjenester kan settes sammen for å danne løsninger via aggregerings-mekanismer. Det arketypiske eksempelet er kommandolinjeverktøyene i linux/unix, som grep, sed og awk, men tankesettet kan brukes i mange sammenhenger. En viktig - men ikke triviell - forutsetning er at du har kontroll på versjons- og utrullingsregimet ditt, slik at tjenestene spiller sammen til enhver tid.
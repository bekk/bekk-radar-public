Mini-vertikaler er en arkitekturmodell der en logisk applikasjon deles opp i flere uavhengige applikasjoner som kun deler visuell profil. Et eksempel er en handlekurv-løsning, der én applikasjon håndterer autentisering og handlekurv, en annen håndterer produktsøk og -visning, en tredje tar seg av utsjekksprosessen, mens en fjerde sørger for betaling. Forskjellen fra mikrotjenester med en JS-klient på toppen, er at mini-vertikaler håndterer hele stacken fra GUI og ned. Det er flere grunner til å velge en slik arkitektur. Den først er robusthet, fordi deler av den logiske applikasjonen kan være nede, f.eks på grunn av oppgradering, uten at andre deler av løsningen er påvirket. Det gjør det også mulig å ha ulikt utrullingsregime og -hyppighet for løsningsdelene.  Den andre grunnen er organisatorisk, siden autonome team kan få ansvar for sin del uten å gå i beina på hverandre. Den tredje er teknologisk, siden ulike vertikaler kan bruke svært forskjellige teknologier. I eksemplet over får man skilt ut bruk av sikkerhetsrammeverk, søkemotorer og betalingsløsninger i separate applikasjoner. Arkitekturmønsteret åpner i prinsippet for at helt forskjellige plattformer benyttes, f.eks kan én applikasjon kjøre på Windows/CLR, mens en annen kjører på Linux/JVM.
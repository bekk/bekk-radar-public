Ytelsestester er som oftest tidkrevende å kjøre og kan være tidkrevende å lage. Realistisk testing vil som regel kreve at hele systemet, med alle sine integrasjonspunkter, er satt opp i et noenlunde produksjonslikt miljø. Det er derfor viktig å prøve å bruke verktøy som kan effektivisere kjøring og måling, og man må også ha mulighet for å kunne sammenligne resultater over tid. Derfor bør slik testing automatiseres - og også introduseres tidlig i et prosjektløp - selv om arkitektur og funksjonalitet er under endring. Slik får man muligheter til å måle effekter av endringer (for eksempel innen ytelse og skalerbarhet) og tidlig kunne agere på utilsiktede konsekvenser av endringer. Når det gjelder konkrete verktøy for ytelsestesting, så har vi god erfaring med Gatling, et lasttest-rammeverk hvor man skriver test-scripts ved hjelp av en Scala-basert DSL. Gatling er enkelt å ta i bruk, har rik funksjonalitet og gir gode og utførlige rapporter.
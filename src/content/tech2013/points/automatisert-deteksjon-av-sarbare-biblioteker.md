For å effektivisere utviklingsarbeidet benytter de fleste prosjekter en mengde "åpen kildekode"-komponenter. Dette kan være biblioteker lastet ned via Maven, NuGet, RubyGems eller tilsvarende. Over tid vil det bli oppdaget sårbarheter i noen av disse komponentene, og da er det viktig å være oppmerksom på dette. Etter som mengden biblioteker gjør det vanskelig å holde oversikt over versjoner og sårbarheter manuelt, er automatisering av deteksjon et viktig virkemiddel. Eksempelvis kan automatisering sørge for at bygget bryter dersom det oppdages at komponenter med kjente sårbarheter er i bruk.
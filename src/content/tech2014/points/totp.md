Passord som eneste autentiseringsfaktor synes i større og større grad å være utilstrekkelig. Vi har de siste årene sett eksempler på store nettsteder som har fått sin brukerdatabase på avveie, og dessverre er det slik at mange gjenbruker passordene sine på tvers av tjenester. Lister over de mest brukte passordene viser også at passordkvaliteten er relativt lav.
TOTP er en enkel løsning for å kunne benytte mobilen som en ekstra faktor i autentiseringen. TOTP er støttet på store nettsteder som Google, Facebook, Dropbox og Github, og TOTP er støttet gjennom applikasjoner på alle de store mobilplattformene. Selv om dette ikke er på samme nivå som for eksempel BankID, gir det betydelig høyere sikkerhet enn kun passord. Det er også svært enkelt å implementere og det finnes gode kodeeksempler på nett.
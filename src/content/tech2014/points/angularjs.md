Angular.js har vært den store hypen det siste året. Rammeverket er laget av Google, og er til en viss grad inspirert av Java-verdenen og benytter seg blant annet IoC-mekanismer. AngularJS gir deg en mengde verktøy for å bygge store JavaScript-applikasjoner. Med toveis binding er det mindre jQuery-hacking, og med "dependency injection" er det enkelt å teste.I tillegg hjelper Angular deg med å sette opp en god struktur for app-en. Samtidig er det viktig å huske på at Angular både er stort og komplekst, og at det fortsatt er i stor bevegelse. Det er fortsatt få gode ressurser, selv om det begynner å bli bedre. Vi vil helt sikkert fortsette å se vekst i antall prosjekter som bruker rammeverket, men vi tror også at vi etter hvert vil høre mer om prosjekter som opplever negative erfaringer ved å bruke AngularJS.
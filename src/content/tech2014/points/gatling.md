Det Scala-baserte ytelsestestverktøyet Gatling baserer seg på actor-modellen i Akka. Siden Gatling er skrevet i Scala kan det enkelt kjøres på eksisterende infrastruktur og byggesystemer i Java-miljøer. Actor-modellen i Akka bidrar til at Gatling kan kjøre mye kraftigere tester fra enkle testrigger enn man kan med de fleste av dagens testrammeverk.
Noen vil kanskje være skeptisk til Gatling siden det krever at man skriver testene sine i Scala, men vår erfaring er at Gatling sin DSL er lettlest og enkelt å sette seg inn i. Åpenheten, prisen (gratis!) og fleksibiliteten gjør Gatling til vårt førstevalg blant ytelsestestverktøy. Det negative med Gatling er at det er litt umodent og fortsatt under utvikling. BEKK har likevel god erfaring med Gatling fra flere prosjekter.

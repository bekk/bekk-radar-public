I en hendelsesdrevet ("event driven") arkitektur, agerer systemet asynkront idet en gitt hendelse inntreffer i stedet for gjennom eksplisitte operasjoner eller metodekall. Dette brukes i utstrakt grad i javascript, for eksempel ved å reagere på hendelser i brukergrensesnittet. Men hendelsesdrevet arkitektur kan også benyttes i andre deler av systemet, slik at asynkrone hendelser medfører operasjoner eller endringer i datamodellen. Den asynkrone naturen gir et godt grunnlag for skalering, parallellisering og toleranse for feil eller nedetid. Ulemper som bør nevnes, er at at man kan få en litt mer uoversiktlig arkitektur der det kan være vanskelig å følge flyten, og at det kan være vanskeligere å ha kontroll på rekkefølgen av operasjoner.
Lagdeling i arkitekturen lever fremdeles i beste velgående som en mekanisme for å fordele ansvar, strukturere applikasjonen og isolere mot endringer. Men mens vi tidligere ofte benyttet en tradisjonell 3-lags-arkitektur, ser vi nå oftere andre former for lagdeling. Presentasjonslaget deles for eksempel oftere i et tjenestelag som leverer et web-api til en js-klient som står for selve presentasjonen og visningslogikken. Det tidligere persistenslaget integrerer nå i større grad mot ulike datalagringsplattformer ("polyglot persistence"), i tillegg til andre typer tjenester som tilbyr lesing og skriving av data. Det tidligere forretningslaget har også endret karakter og realiseres i større grad av samarbeidende tjenester, gjerne mikro-tjenester, som kan være utviklet med flere enn ett språk ("polyglot programming").
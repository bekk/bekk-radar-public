Forskriften for universell utforming av IKT trådte i kraft 1. juli i 2013, noe som betyr at alle nye IKT-løsninger skal være universelt utformet fra 1. juli 2014. At en løsning er fullt ut universelt utformet betyr at den er brukervennlig og tilgjengelig for alle, uavhengig av funksjonsevne. En sentral komponent for å oppnå dette er WAI-ARIA, som er en standard som definerer hvordan applikasjoner og annet nettinnhold i større grad kan gjøres tilgjengelig for de som bruker IKT-hjelpemidler. WAI-ARIA er et sett med attributter som settes på HTML-elementer, og som fungerer som et ekstra lag med semantiske metadata. Disse er i dag støttet i de aller fleste nettlesere, og WAI-ARIA er et sentral hjelpemiddel for universell utforming. Vi anbefaler å benytte WAI-ARIA i alle nye prosjekter.
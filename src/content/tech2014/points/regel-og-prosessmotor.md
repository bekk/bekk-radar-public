I mange applikasjoner blir det vurdert å ta i bruk en regel- eller prosessmotor for å håndtere hhv forretningsprosesser og forretningsregler. Ved å skille disse fra applikasjonen, forventer man gjerne å oppnå enkel utvikling og forvaltning, å enkelt kunne endre dem i en kjørende applikasjon, og å overlate forvaltning og oppsett av dette til forretningssiden i organisasjonen. Vi har imidlertid opplevd at applikasjonene i stor grad må tilpasses disse motorene, som medfører kompleksitet og økte kostnader ved utvikling, integrasjon og utrulling. Det er viktig å passe på at regel- eller prosessmotoren spiller på lag med kontinuerlig automatisk testing og utrulling, og være forberedt på at man må bruke tid på å plassere ansvar for vedlikehold av reglene og prosessene i organisasjonen. I mange tilfeller vil regler og prosesser være enkle å implementere, endre og teste i selve applikasjonen, og vi forsøker gjerne det før vi vurderer å ta i bruk en regel- eller prosessmotor.
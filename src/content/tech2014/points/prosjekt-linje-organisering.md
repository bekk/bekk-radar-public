Fortsatt blir mange prosjektløp kjørt delvis etter vannfallsmetodikken. Prosjektet starter da med en detaljert spesifiseringsfase. Her bruker forretningsressurser god tid på en spesifikasjon, slik at de er sikre på hva de vil ha før det foretas en formell overlevering til et utviklingsteam. Ulempen med denne fremgangsmåten er at kommunikasjonen lider. Utviklere vil ofte ha gode innspill til forretning rundt mulighetene teknologien kan gi, og de kan prototype ideer som forretning har, slik at man tidlig kan teste ut idéene. Fremgangsmåten tar heller ikke hensyn til at krav alltid endrer seg betydelig undervis i utviklingsløpet. 
Utviklingsløpet etterfølges ofte av en overlevering til en forvaltningsenhet i linjeorganisasjonen. Overleveringen kan ofte være veldig formell, med mye dokumentasjon slik at forvaltning skal ha lettere for å ta over applikasjonene. Dokumentasjon gir imidlertid aldri samme kompetanse på applikasjonen som om de hadde vært med på å utvikle den. Heller enn å gjøre formelle engangs-overleveringer mellom spesifikasjon, utvikling og forvaltning, bør det være en glidende overgang mellom fasene, og ressurser fra linjeorganisasjonen bør være med i hele utviklingsløpet. Vi ser at man oppnår høy produktivitet og gode resultater i prosjekter hvor skillet mellom spesifikasjon, prosjekt og forvaltning reduseres eller fjernes.
Når du bruker et provisjoneringsrammeverk, beskriver du med kode hvordan infrastrukturen din skal se ut. Hvis du ønsker å utføre endringer, eller dersom noe feiler, kan du enkelt modifisere koden, og rammeverket vil så konfigurere infrastrukturen på nytt. Dette bidrar til at alle miljøer blir like, konfigurasjonen blir selvdokumenterende, og du kan refaktorere og forbedre infrastrukturen din inkrementelt. I tillegg blir det lett å klone opp en ny maskin eller et nytt miljø. Infrastrukturoppsettet kommer da under versjonskontroll og du kan også automatisere tester av infrastrukturen. I BEKK har vi også benyttet provisjoneringsrammeverk til utrulling av software, noe som gir økt forutsigbarhet og kvalitet ved produksjonssettinger. Det finnes mange gode provisjoneringsrammeverk, men de mest brukte i BEKK er Puppet, Ansible og Chef.
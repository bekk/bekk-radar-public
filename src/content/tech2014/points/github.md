Git har allerede tatt utviklingsverdenen med storm. Vi ser også i stadig større grad at Github brukes til kildekontroll – også hos tradisjonelle ""enterprise""-bedrifter. Noen er skeptiske til å legge koden sin hos en tredjepart – spesielt utenfor Norge. Skepsisen kan i noen tilfeller være velbegrunnet, men det er viktig å ikke sette seg fast i en forhåndsantagelse om at alt som hostes av en tredjepart er usikkert. Github jobber aktivt med sikkerhet og tilbyr gode administrasjonsgrensesnitt og konfigurasjon for sikkerhet. Dersom det er uaktuelt å legge koden sin hos en tredjepart, kan man vurdere en intern Github-Enterprise-installasjon.
Sammenliknet med andre løsninger for versjonskontroll, passer Github sin funksjonalitet for ""sosial programmering"" utmerket også på interne prosjekter. Muligheten til å diskutere ned på enkeltkodenivå, støtte for README-filer, ""Pull Requests"" og ""Issue Tracking"" har allerede blitt en viktig del av arbeidsflyten på mange av våre prosjekter.
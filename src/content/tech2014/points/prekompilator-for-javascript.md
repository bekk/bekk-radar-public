Det finnes en rekke språk eller språkutvidelser som kompilerer ned til standard JavaScript. Hvor langt språket ligger fra JavaScript varierer. TypeScript og CoffeScript er forholdsvis små utvidelser, mens ClojureScript og Dart er helt nye språk. Sweet.js er ikke et nytt språk i seg selv, men gir JavaScript macro-støtte, noe som gjør det mulig å utvide JavaScript med nye egenskaper. For eksempel er det mulig å bruke et sett med makroer som lar deg bruke ECMAScript 6 i dag, samtidig som koden kompilerer ned til vanlig JavaScript. Microsofts TypeScript er et supersett av JavaScript, som utvider språket med valgfri statisk typing, samt flere andre egenskaper fra ECMAScript 6.  CoffeScript derimot tar mye av inspirasjonen fra Python, Rybu og Haskell, og innfører mange nyttige forenklinger og forbedring. Felles for alle pre-kompilatorene er at de begynner å bli modne og raske. Ved hjelp av source-map filer er det mulig å knytte kompilert JavaScript opp mot originalkoden ved debugging. I mange av våre prosjekter bruker vi byggeverktøy for front-end kode (se eget punkt i radaren), noe som gjør det enkelt å legge en pre-kompilator inn i byggeprosessen.  
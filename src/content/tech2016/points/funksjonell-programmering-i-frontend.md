Et paradigmeskifte fra klassisk imperativ og objekt-orientert programmering til [funksjonell programmering](https://radar.bekk.no/tech2016/sprak-og-rammeverk/funksjonelt-paradigme) kan være ressurs- og tidkrevende. Funksjonell programmering har eksistert lenge, men har aldri klart å etablere seg i bransjen. De siste årene har vi sett en økt utbredelse i tradisjonelle plattformer som JVM og .NET med språk som [Scala](https://radar.bekk.no/tech2016/sprak-og-rammeverk/scala), [Clojure](https://radar.bekk.no/tech2016/sprak-og-rammeverk/clojure) og [F#](https://radar.bekk.no/tech2016/sprak-og-rammeverk/f). 

Det siste året har dette for alvor også begynt å treffe webplattformen, med populære rammeverk som [Underscore](http://underscorejs.org/)/l[odash](https://lodash.com/), [Immutable.js](http://facebook.github.io/immutable-js/), [React](https://radar.bekk.no/tech2016/frontend-og-mobil/react) og [Redux](https://radar.bekk.no/tech2016/sprak-og-rammeverk/redux). Gjennom disse har et nytt publikum blitt eksponert for funksjonell programmering og det har muliggjort en mer gradvis adopsjon i frontendmiljøet. Vi ser også at mye av innovasjonen innenfor området henter inspirasjon fra det funksjonelle paradigmet.

Mange av våre prosjekter bruker nå i stadig større grad en funksjonell kodestil i frontendkoden. Vi opplever at dette gir oss klare fordeler med tanke på kodekvalitet, uten at man nødvendigvis trenger å måtte investere i å lære et nytt programmeringsspråk.

Når det er sagt – vi registrerer stor interesse for språk som f.eks. [ClojureScript](https://github.com/clojure/clojurescript) og [Elm](https://radar.bekk.no/tech2016/sprak-og-rammeverk/elm), noe vi følger med stor entuasiasme. Det blir spennende å se om noen av disse vil klare å etablere seg som et solid alternativ på nye prosjekter i tiden fremover.


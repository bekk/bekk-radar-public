Funksjonalitet er ikke ferdig før den er levert til faktiske brukere i et produksjonsmiljø. Kontinuerlige leveranser forutsetter mange andre gode praksiser, som smidig utvikling, inkrementell arkitektur, automatisert testing og DevOps. Tilsvarende har vi observert at kontinuerlige leveranser er en _driver_ for disse praksisene. Hvis du legger opp til å levere verdi i produksjon løpende, vil veldig mange andre gode praksiser komme som en selvfølge.

Kontinuerlige leveranser reduserer kostnadene ved å automatisere det som kan automatiseres. Ved å automatisere reduserer man også risikoen ved leveransen. Når små endringer leveres til produksjon hyppig, er det lite som kan gå galt, og det er relativt enkelt å rydde opp hvis det skjer.

En kortere veg til produksjon gjør det også lettere å reagere på det som skjer i markedet og å få testet ut hypoteser fortløpende. Således gjør kontinuerlige leveranser det enklere å være innovativ.
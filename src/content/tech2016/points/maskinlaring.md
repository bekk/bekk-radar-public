Maskinlæring er en teknikk som kan trekke verdi ut av ellers utilgjengelige data. Dette ved at du kan få behandlet svært store datamengder, eller få tolket ikke-tekstlige formater som bilder, lyd eller video. 

Metodene innen maskinlæring har blitt vesentlig bedre de siste årene. Spesielt er det gjort store fremskritt innen nevrale nettverk, som følge av at det har blitt enklere og billigere å kjøpe regnekraft for å kunne trene algoritmer på datasett. Det har også blitt enklere og billigere å samle inn og lagre data, og  man tar vare på mer informasjon enn tidligere.

Maskinlæring bør utforskes om man sitter på informasjon som er vanskelig å analysere, enten på grunn av volum eller type. Samtidig er emnet svært bredt og komplekst, og det kreves gode kunnskaper i matematikk og statistikk for å sette opp eller konfigurere løsninger som gir relevant og korrekt informasjon. Enn så lenge er maskinlæring for de få, men følg gjerne med på hva som tilbys av tjenester på området.
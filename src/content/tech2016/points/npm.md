Det er noen år siden [npm](https://www.npmjs.com/) ble regnet til å kun være for Node.js-pakker. Nå har npm en enorm mengde pakker som fungerer både i nettleseren og Node.js. Et fokus på små og gjenbrukbare pakker, og en stadig økende popularitet for åpen kildekode frontend-utvikling, gjør at npm er det stedet du vil finne alle de store og nyttige frontend-bibliotekene og rammeverkene.

npm Inc. tilbyr muligheten til å hoste npm on premise for interne pakker eller for offline- og intranett-støtte. Du har også muligheten til å hoste private pakker i det offentlige registeret, noe som gjør at npm kan brukes til å dele gjenbrukbare pakker internt uten å hoste sitt eget register. Nexus, fra Sonatype, har også støtte for npm-pakker og muligheten til å være proxy for det offentlige npm-registeret.

npm gjør det veldig enkelt å dra inn (små) avhengigheter. Da blir det veldig viktig å vurdere konsekvensen av å dra inn eksterne avhengigheter. Det er ikke alltid du sparer tid eller kompleksitet ved å dra inn en avhengighet. Du bytter tiden brukt til å skrive koden mot tid brukt på oppdateringer, oppgraderinger og vedlikehold av pakke-manifest og ikke-vedlikeholdte moduler.
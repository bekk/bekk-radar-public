Estimering kan være så mangt, fra en vurdering av om man må løpe for å rekke bussen, til budsjettering og vurdering av potensielle investeringer i et business case. Det vi tar for oss her er ingen av disse typene estimering, men den estimeringen man har for vane å gjøre i forkant av utvikling og realisering: Detaljert estimering på et tidlig tidspunkt som legger unødige føringer på det som skal lages. Disse estimatene har utgangspunkt i et ønske om å få kontroll og redusere risiko knyttet til arbeidet som skal gjøres, men utføres på det tidspunktet hvor man vet minst om arbeidet. Har man da noe annet enn en illusjon av kontroll?

Det er flere utfordringer med denne detaljerte estimeringen: Det er dyrt å estimere, estimatene etablerer forutsetninger for hvordan ting skal løses og det tar mye tid å administrere estimatene opp mot endringer i ønsker og forutsetninger underveis. I praksis blir estimatene også fort til kunstige frister, som gjør at man ikke lenger fokuserer på å lage de tingene som er riktige og gir verdi, men de tingene estimatene er basert på.

Jo mer kompleksitet og usikkerhet noe har, og jo mer kreativitet som kreves under arbeidet, jo mindre verdi gir detaljerte estimater og up-front spesifikasjoner. Kompleksiteten gjør det dyrt å komme opp med estimatene i utgangspunktet, og usikkerheten gjør at de sjelden er korrekte når man starter på implementasjonen fordi målstengene flytter seg og behovene endrer seg i takt. Detaljestimeringen setter i tillegg en begrensning på det kreative arbeidet fordi man allerede har definert en løsningshypotese og en boks man må holde seg innenfor: Estimatene gjør at man ender opp med å måle prosjektets suksess i om man leverer på opprinnelig planlagt løsning, tid og kost, ikke om man leverer noe som gir verdi!

Så hva bør man gjøre i stedet? Ta lærdom fra [Lean startup](https://radar.bekk.no/tech2016/prosess-og-kvalitet/lean-startup) — implementér den viktigste featuren og få den ut i produksjon. Og gjør [kontinuerlig måling av forretningsverdien](https://radar.bekk.no/tech2016/prosess-og-kvalitet/kontinuerlig-maling-av-forretningsverdi) lær av dette, og gjenta prosessen! Hvis vi slutter å snakke om estimatene, så vil vi heller begynne å snakke om målsetningene og de tingene som gir verdi i det vi lager. I praksis betyr det å slutte å estimere at vi blir mer effektive, fokuserer på tidlig realisering av verdi og får noe ut til brukerne og styrer mot målene våre derifra!
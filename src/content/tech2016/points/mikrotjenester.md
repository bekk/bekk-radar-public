Mikrotjenester var kanskje det store hype-ordet i hele 2015. På JavaZone kunne du gå inn i en sal i blinde, og med 50% sannsynlighet få høre noe om mikrotjenester. En mikrotjenstearkitektur består av små uavhengige tjenester som jobber sammen om å levere en helhet. Tjenestene utvikles, versjoneres og produksjonssettes uavhengig av hverandre, og man får på den måten løsere kobling, bedre separasjon av ansvarsområder og bedre skalerbarhet.

Vi har tro på mikrotjenester som et arkitekturprinsipp, men vi oppfordrer til å ha is i magen under implementasjonen. Å splitte opp en applikasjon i mange små fungerer fantastisk godt når det gjøres riktig, men det gjør tilsvarende vondt når det gjøres feil. Små applikasjoner er ikke et poeng i seg selv; god arkitektur og tydelig skille mellom ansvarsområder er et poeng i seg selv! 

Vår erfaring er at kompleksiteten ikke blir borte selv om du tar i bruk mikrotjenester. Den oppstår i ny drakt et nytt sted. I stedet for å måtte forholde deg til en stor og komplisert applikasjon må du forholde deg til en stor og uoversiktelig arkitektur. Nye utfordringer oppstår: logkorrelasjon, nettverksforsinkelser, fragmentering av data, feilpropagering og andre ting som mange ikke er vant til å forholde seg til. Derfor er det viktig å introdusere mikrotjenester gradvis og lære underveis.
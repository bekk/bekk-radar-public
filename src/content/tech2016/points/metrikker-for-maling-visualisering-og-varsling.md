For å oppnå og sikre stabil funksjonalitet og god ytelse, må man oppdage unormal oppførsel i applikasjoner og infrastruktur på tvers av tjenester tidlig. Ved å måle ulike metrikker fra applikasjoner, kjøretidsmiljø og infrastruktur over tid kan man oppdage usunne trender tidlig, og samtidig få verdifull ny innsikt i hvordan applikasjonene faktisk brukes og kjører.

For å få til dette må både applikasjoner og infrastruktur tilby enten uthenting eller push av metrikker. Disse bør man visualisere slik at man enkelt kan få en oversikt over systemets helhetstilstand, og dermed med et øyekast kan se at systemet har god helse. Når man først lager slike metrikker, bør man også definere grenseverdier for de ulike metrikkene slik at man kan koble på automatiserte varslingssystemer. Når man er trygg på at den automatiserte varslingen fungerer vil man slippe å følge med på visualiseringen, men heller kun bruke den for å få et mer detaljert bilde når det varsles om avvikstilstander.

[Dropwizard Metrics](http://metrics.dropwizard.io/) er et godt metrikkrapporteringsverktøy, mens [Kibana](https://www.elastic.co/products/kibana), [Graphite](http://graphite.wikidot.com/) og [Grafana](http://grafana.org/) er gode verktøy for visualisering. Skytjenester ala [Pagerduty](https://www.pagerduty.com/) er gode for å sette opp vaktordninger og varslinger på metrikkene.
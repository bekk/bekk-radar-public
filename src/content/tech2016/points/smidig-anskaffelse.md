Vi har hatt smidig anskaffelse på radaren de siste par årene, men det brukes dessverre fremdeles i liten grad. Forskningsmiljøet bruker betegnelsen "trialsourcing" om omtrent det samme, dvs. en anskaffelsesmodell der team fra leverandører i en avgrenset periode konkurrerer om å levere en prototype på en forretningstjeneste eller en utfordring. En slik "proof-of-concept" (PoC) varer gjerne noen uker, men vi har avsluttet PoC-er med fullt kjørende løsning på under en uke.

Fordelen for kunden ved en slik tilnærming er at ulike teknologiske løsninger og fremgangsmåter kan testes ut – og sammenliknes – i realistiske omgivelser. Ikke minst får man mulighet til å sammenlikne leverandørenes fremgangsmåte, kompetanse og effektivitet. En [studie](https://www.simula.no/publications/better-selection-software-providers-through-trialsourcing) fra Simula-miljøet viser at kvaliteten på CV-er, tilbudsdokumenter, kundereferanser og ustrukturerte intervjuer i liten grad samsvarer med leverandørens leveranseevne. Nedsiden med trialsourcing er at en PoC må forberedes nøye og krever en del kompetanse og ressurser hos kunden, og at det gjerne tiltrekker seg færre tilbud fordi det også krever mer av leverandørene.

Vi hadde gjerne sett at en PoC ble grunnlaget for valg av teknologi og leverandør, og skled rett over i et inkrementelt finansiert utviklingsløp. Når dette utviklingsløpet starter, er det viktig at kunden har sørget for at de har frihet til å organisere utviklingsarbeidet på akkurat den måten de selv ønsker. Regelverket for anskaffelser i det offentlige åpner for denne typen prosesser, og vi har sett gode eksempler på bruk i både privat og offentlig sektor.
Angular har vært et svært mye brukt JavaScript-rammeverk i noen år, men har i det siste falt i popularitet. Rammeverket er laget av Google med en objektorientert tilnærming. Versjon 2 kom i beta i desember og det forventes en stabil versjon i løpet av året.

Angular er et stort rammeverk, noe det har fått mye kritikk for. Samtidig kan det oppleves som positivt at man får en ferdig sammensatt pakke med tydelige anbefalinger. Spesielt i organisasjoner med utskifting av utviklere og store kodebaser vil slike rammeverk kunne være en fordel. [Angular 2](https://angular.io/) ble annonsert uten en migreringsplan, men etter sterke ønsker fra brukere er dette nå på plass.

I Angular 2 går man bort ifra mange Angular-spesifikke konsepter, og belager seg i større grad på standard JavaScript. Dette bidrar til en positiv effekt på læringskurven, og gjør rammeverket lettere å ta i bruk. Noe annet som er nytt i Angular 2 er at det er utviklet i [TypeScript](https://www.typescriptlang.org/), noe som gjør at man kan få [typet JavaScript](https://radar.bekk.no/tech2016/sprak-og-rammeverk/typet-javascript) hvis man ønsker det.

Med de store endringene som kommer med Angular 2 blir det spennende å se hvordan mottakelsen blir når det blir produksjonklart. Om man ønsker å ta i bruk Angular på prosjekt i dag, er det viktig å ta høyde for migrering og ikke investere for mye tid i konsepter som forsvinner i Angular 2.
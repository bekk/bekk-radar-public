Engangsinfrastruktur - *Immutable infrastructure* - er en tilnærming der man ruller ut hele systemer framfor å rulle ut inkrementelle endringer. Dette inkluderer applikasjoner, konfigurasjon, operativsystemer, virtuelle servere, nettverk og i det hele tatt alt man kan [definere i kode](https://radar.bekk.no/tech2016/arkitektur-og-plattform/infrastruktur-som-data). Skal man gjøre en endring i noen av komponente, forkaster man den gamle og lager en ny som rulles ut. Dette løser hovedutfordringen med *konfigurasjonsstyring*: å holde oversikt over hvilke versjoner og komponenter man har hvor til envher tid.

Forutsetningene for å lykkes med denne tilnærmingen, er versjonskontroll, automatisering og provisjonering samt at "alt" er tilgjengelig via APIer; *software-defined-anything*. De siste årene har verktøy og plattformer blitt såpass bra at engangsinfrastruktur er gjennomførbart med tanke på kost/nytte, og skyplattformer legger godt til rette for denne tilnærmingen. [Docker-plattformen](https://www.docker.com/) og økosystemet rundt har også tatt store steg mot å muliggjøre engangsinfrastruktur.
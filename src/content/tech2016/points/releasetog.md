Et releasetog er en tidsplan over fremtidige releaser. Toget kjører ved faste tidspunkt, f.eks. annenhver uke. Det som da ikke er ferdig blir ikke med på releasen. Noen organisasjoner benytter seg av metoden for å kunne håndtere avhengigheter mellom team og applikasjoner. I motsetning til [hovedreleaser](https://radar.bekk.no/tech2016/prosess-og-kvalitet/hovedreleaser), er releasetog på applikasjons- eller systemnivå, og ikke automatisk på tvers av hele IT-porteføljen. Tradisjonelt produksjonssetter også releasetog hyppigere enn hovedreleaser.

Releasetog fungerer best om teamene i toget har dedikerte ressurser. Om sentrale teammedlemmer bare jobber deltid blir de fort en flaskehals, og man risikerer å gå glipp av togavganger. Et sentralt prinsipp er også at tid og kvalitet er låst, men at scope er variabelt.

Tilnærmingen kan gi mening om man bruker det som et ledd i en lengre plan der man forsøker å få kontroll på releasing av flere tjenester eller produkter, men den bør ikke være et mål i seg selv. Det er viktig å merke seg at dette ikke er [kontinuerlige leveranser](https://radar.bekk.no/tech2016/prosess-og-kvalitet/hovedreleaser), da kontinuerlige leveranser krever at man leverer ferdig funksjonalitet fortløpende i stedet for ved faste tidspunkter. Om flere applikasjoner følger samme tog kan man ende opp med å innføre releaseavhengigheter man ellers ikke ville hatt.
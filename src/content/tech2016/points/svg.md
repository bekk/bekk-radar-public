[SVG](https://www.w3.org/Graphics/SVG/) er et XML-basert vektorgrafikk-format standardisert av W3C. Det høres fort ganske kjedelig ut, men det har en rekke fordeler. Siden det er vektorbasert er det ikke avhengig av pikseloppløsning, og kan skalere tilnærmet i det uendelige. I dagens enhetslandskap er dette en veldig god egenskap å ha. Bildene ser like skarpe ut på 2x retina som på klokkeskjermer.

Som et XML-basert format standardisert av W3C som en del av web-plattformen, kan vi inkludere SVG-basert grafikk rett i HTML-dokumentene våre. Videre kan vi stort sett behandle SVG som HTML og dette har en rekke interessante følger: Vi kan gjøre grafikken dynamisk med JavaScript, på samme måte som med HTML, og vi kan gjøre endringer i grafikken med CSS. Dette gir oss superkrefter i webutvikling! SVG er også godt støttet i alle moderne nettlesere, og er mer tilgjengelige enn sine raster-baserte alternativer.
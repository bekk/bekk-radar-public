Standardisering gjøres gjerne for å oppnå faste holdepunkter i en systemportefølje som er i konstant bevegelse. Standardisering skal sikre at systemene er forvaltbare og gjenkjennbare på tvers av porteføljen, og at organisasjonen har kontroll – både arkitekturmessig, økonomisk og strategisk.

Men standardisering betyr også at man låser noe fast og inngår kompromisser. Dermed mister man fleksibilitet, endringsevne og mulighet til å velge den optimale løsningen i hvert enkelt tilfelle. Virkeligheten endrer seg raskt, og hvis man standardiserer på feil eller for detaljert nivå, kan valgene raskt bli utdatert og gi en uhensiktsmessig begrensning av løsningene.

Standardisering bør derfor utøves strategisk. Standardiser på områder hvor det er viktig å sikre stabilitet og kontinuitet, som integrasjonsprinsipper. Unngå det på områder hvor man trenger fleksibilitet og optimalt tilpassede løsninger, for eksempel brukergrensesnitt. Når man først standardiserer, bør det gjøres på prinsipper heller enn på teknologi og konkrete produkter. Dette gir overordnede føringer, men låser ikke teknologi- og produktvalg. Standardisering har en pris, og er ikke et mål i seg selv.
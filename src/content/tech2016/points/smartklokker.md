Smartklokker finnes i to hovedvarianter: [Apple Watch](https://developer.apple.com/watchkit/) og [Android Wear](http://developer.android.com/wear/index.html), hvor sistnevnte fås fra forskjellige produsenter og i forskjellige formfaktorer. I tillegg finnes [Pebble](https://www.pebble.com/), som er kompatibel med begge de store mobilplattformene, samt at flere av [Garmin sine sportsklokker](https://apps.garmin.com/en-US/) har fått smartklokkefunksjonalitet.

Det man kan lage for smartklokkene kan i hovedsak deles inn i to kategorier: Applikasjoner og utvidede notifikasjoner. Førstnevnte er foreløpig ingen stor suksess, applikasjonene er trege til å starte opp og litt vanskelig å betjene, og det skal et spesielt use case til for at man ikke skal bruke den samme applikasjonen på telefonen i stedet. Men de utvidede notikasjonene fungerer bra, og de er også svært enkle å implementere. Hvis man allerede har en mobilapplikasjon vil det være en god idé å vurdere om en utvidet notifikasjon, og input fra brukeren via notifikasjonen, kan være med på å gjøre bruken av applikasjonen enda enklere eller opplevelsen bedre!
Lean Startup definerer en strukturert tilnærming som har som formål å sikre at det faktisk finnes et marked for produktet som utvikles. Lean Startup er like relevant i store organisasjoner på områder hvor det eksisterer høy grad av usikkerhet som i mindre gründervirksomheter. Å minimere tiden det tar å verifisere en hypotese rundt hva som kan gi verdi til sluttbruker er kjernen i Lean Startup. Lean Startup bruker begrepet MVP til å betegne det minste som kan utarbeides som enten bekrefter eller avkrefter en hypotese rundt verdiskapning. Det er lagt stor vekt på en vitenskapelig tilnærming (dvs. via gode eksperimenter) når man jobber med å bevise en hypotese. Tradisjonelle målemekanismer som inntjening og lønnsomhet fungerer dårlig i en verden hvor faktisk inntjening kommer senere i tid. Lean Startup foreslår å bruke andre metrikker som kan måles og har en tilknytning til inntjening på et senere tidspunkt.

Vi ser på tvers av våre kunder at det ofte gjøres mye forarbeid, planlegging og utvikling før tiltenkt verdi er verifisert. Der hvor det gjøres verifisering gjøres det oftest gjennom skrivebordsøvelser, analyser eller brukertester hvor metrikker er dårlig definert. Vi mener usikkerheten tilknyttet å treffe "produkt/market-fit" ofte er undervurdert, noe som gjør at det brukes mye ressurser på utvikling av produkter som aldri oppnår suksess. Å følge Lean Startup-tilnærmingen vil redusere dette unødvendige ressursforbruket.

Lean Startup vil også resultere i andre positive side-effekter for en virksomhet. Ved å bruke en Lean Startup-tilnærming vil virksomheter bli flinkere på forretningsstyrt måling og oppnå evne til å levere raskt og hyppig. Å bekrefte eller avkrefte en hypotese vil ikke nødvendigvis kreve produksjonssetting av programvare, men når det er nødvendig så er det en forutsetning at virksomheten kan levere [kontinuerlig](https://radar.bekk.no/tech2016/prosess-og-kvalitet/kontinuerlige-leveranser).

Utover bruk av selve Lean Startup-tilnærmingen er det viktig at virksomheten har et klart forhold til hvor stor andel av egen portefølje som lever i en usikker verden og hvordan dette er knyttet til virksomhetens overordnete strategi. Lean Startup i virksomheter vil ofte utfordre rammene som eksisterer innenfor områder som budsjettering, porteføljestyring, HR og markedsføring. Å investere i initiativer som er forventet å feile på kort sikt er også en utfordring for mange. Vi mener selvfølgelig at slike utfordringer er positive for en virksomhet.
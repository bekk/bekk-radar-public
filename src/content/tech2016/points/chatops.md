ChatOps kan beskrives som samtaledrevet utvikling. Kort oppsummert handler det om å koble så mange som mulig av organisasjonens verktøy og applikasjoner til en chat-klient. Ved å koble en såkalt chatbot til samme klient kan man også utføre alt fra kjerneoppgaver som deploy og respondering på sikkerhetsalarmer, til å bestille pizza.

En av de viktigste aspektene ved ChatOps er synlighet. Oppgaver og hendelser er sentralisert og synlig for alle, gjerne også andre enn utviklere, slik at alle får se hva som blir deployet, hvem som arbeider med hva og ikke minst hvordan. Dette innbyr til diskusjon og er demokratiserende i form av at langt flere enn utviklere blir i stand til å utføre kjerneoppgaver. En annen fordel med at alt dette skjer i chatten, er den automatiske historikken som kommer med. 

ChatOps er en metode man kan implementere både fullstendig og gradvis. For noen erstatter det [Deployment Pipeline](https://radar.bekk.no/tech2016/prosess-og-kvalitet/deployment-pipeline), mens andre bruker ChatOps som et komplement til dette. [Github](https://github.com/), som ofte krediteres for å ha funnet opp metoden, bruker det i utstrakt grad. Det finnes også norske eksempler som Unacast, hvor de har hatt stor nytte av å bruke [Slack](https://slack.com/), [Hubot](https://hubot.github.com/) og [CircleCI](https://circleci.com/) for å deploye og monitorere applikasjoner i skyen. Vi har brukt bots til å monitorere logger, opprette testmiljø, lage saker i JIRA, administrere versjonskontrollsystem, og mye mer. Vi har erfart at det gjør oss raskere og mer engasjerte, og det fører til bedre samarbeid, spesielt i tilfeller der team ikke er samlokaliserte.

Populære chatbots er Githubs [Hubot](https://hubot.github.com/) (Node), [Lita](https://www.lita.io/) (Ruby) og [ErrBot](http://errbot.io/en/latest/) (Python), men det er ingenting i veien for å lage sin egen chatbot. Det er viktig å tenke på sikkerheten, spesielt når man er koblet til chat-løsninger i skyen. Vi anbefaler å bruke danger-room, engangspassord, to-faktor autentisering eller bekreftelse fra andre brukere for sikkerhetskritiske oppgaver.
Mange organisasjoner baserer seg på produksjonssetting via hovedreleaser. Selve hovedreleasen kan være stor eller liten avhengig av type og antall endringer som er utført siden forrige hovedrelease, men alle endringer produksjonssettes på samme tidspunkt basert på en overordnet plan som kan dekke hele IT-porteføljen til virksomheten. Det finnes sjelden mulighet for å produksjonssette endringer mellom hovedreleaser.

Hovedreleaser oppstår gjerne på grunn av sterke avhengigheter mellom systemer, for å forenkle testing på tvers av system, eller fordi man tror det har en organisasjons- eller prosessmessig fordel. Hovedreleaser kan ofte være en måte å ha et ryddig og semi-smidig utrullingsregime i organisasjoner som ikke er rigget for kontinuerlig utrulling.

Hovedreleaser bør unngås, da de medfører unødvendig risiko ved at systemer og oppgaver blir sammenkoblet og avhengige av hverandre selv om de i utgangspunktet ikke er det ved at de releases sammen. Prosessen i seg selv innfører dermed en kompleksitet som ikke behøver å være der. Store releaser har i tillegg et ekstra sett med utfordringer: de hindrer en tilnærming til kontinuerlige leveranser, medfører ofte tunge og langvarige testfaser, tvinger frem mye koordinering mellom system/team/leverandører, gjør at verdiskapende features blir liggende brakk frem til neste release og at man potensielt gjør for mye før man har mulighet til å verifisere verdi og justere kursen/omprioritere.

Selve lanseringen av tjenestene til sluttbrukere kan fortsatt samles (basert på forretningsbehov) selv om (teknisk) produksjonssetting gjøres utenfor et hovedreleaseregime. Tilgang til selve tjenestene hos sluttbrukere kan f.eks. styres via feature-toggling.
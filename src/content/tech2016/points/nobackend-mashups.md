Som navnet tilsier, gir noBackend-tjenester deg muligheten til å lage applikasjoner uten backends. Tjenestene har det til felles at de flytter noe av den tradisjonelle applikasjonslogikken ut til skyen, blant annet push og lagring av data og hendelser. 

Noen kjenner kanskje til [Parse](https://parse.com/). Den hostede tjenesten er nedlagt, men det lever videre i en self hosted åpen kildekode-versjon. Parse tilbød støtte for hendelsesstrømmer, aksessering av lagrede data, og mange andre API-er til frontend og mobile apper. Dette gav muligheter for å droppe alt av backendkode. 

[Firebase](https://www.firebase.com/) er et annet eksempel på en slik tjeneste. Den tilbyr et API for håndtering av hendelser, som gjør det enkelt for flere applikasjoner å dele data i sanntid, kommunisere via hendelser eller lese konfigurasjon. Firebase er kjøpt opp av Google og lever i beste velgående. 

Ved å bruke tjenester som dette, er det enkelt for en utvikler å få opp mobil- og webapplikasjoner helt uten en egenutviklet backend. Det muliggjør kjapp og rimelig produksjon av mashups/proof of concept med live data.
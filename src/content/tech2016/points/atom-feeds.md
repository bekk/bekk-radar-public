Avsnittet *How to use Atom for Event-Driven Systems Atom feeds* fra boka  *REST in Practice* beskriver hvordan [Atom](https://en.wikipedia.org/wiki/Atom_%28standard%29) feeds kan brukes for asynkron meldingshåndtering og kommunikasjon mellom mikrotjenester i en hendelsesdrevet arkitektur. Våre erfaringer er at dette mønsteret gir eksepsjonelt stabile og skalerbare systemer. Fordelene er at konseptet er enkelt å forstå og alt du trenger av infrastruktur er HTTP. Ansvarsfordelingen er tydelig: produsenten publiserer hendelser og konsumenten har bokholderi over hva den har lest. I tillegg er mønsteret *peer-to-peer*, ingen sesjon eller delt tilstand, ingen mellommann eller sentral *governance*. Atom feeds muliggjør tidsreiser. Hendelsene kan avspilles på nytt fra tidenes morgen, nye konsumenter kan hektes på i etterkant, og data kan prosesseres på nytt.

Vi anbefaler å vurdere Atom feeds mot tradisjonell køinfrastruktur, spesielt om man skal kommunisere med eksterne aktører, har krav til robusthet og tidsreiser samt ingen sanntidsbehov. Alternative teknologier kan være [Apache Kafka](http://kafka.apache.org/), [EventStore](https://radar.bekk.no/tech2016/arkitektur-og-plattform/event-store) eller [AWS Kinesis](https://aws.amazon.com/kinesis/).
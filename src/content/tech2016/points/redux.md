Gjennom de siste årene har single-page applikasjoner blitt mer intrikate, og behovet for en god tilstandshåndtering i JavaScript-verden har meldt seg.  Begrepet tilstand omfatter her både dataene fra API-et og tilstanden i brukergrensesnittet (f. eks. dropdowns og modaler). I 2013 kom [React](https://radar.bekk.no/tech2016/frontend-og-mobil/react) med en ny komponentbasert view-model, hvor re-rendering ble så og si kostnadsfritt. React, i kombinasjon med en arkitektur for dataflyt, gjør tilstandshåndtering enklere. I BEKK har [Redux](http://redux.js.org/) blitt det foretrukne rammeverket for tilstandshåndtering i React-applikasjoner. Prosjekter som var tidlig ute med React, er nå i gang med en full omskrivning fra Facebook [Flux](https://facebook.github.io/flux/) til Redux.

Hovedtanken i Redux, i likhet med andre, er den om enveis dataflyt, hvor "the source of truth" alltid ligger i modellen din. Det som kjennetegner Redux-implementasjonen er at den kun har én source of truth (én store), i motsetning til for eksempel Facebook Flux som har mange stores. All tilstand er samlet på en plass, i ett objekt, noe som gjør det oversiktlig å jobbe med. 

Redux henter mange ideer fra funksjonelle språk som [Elm](https://radar.bekk.no/tech2016/sprak-og-rammeverk/elm), og gjør det enkelt å lage en lettforståelig applikasjon med forutsigbar oppførsel. Andre styrker er at Redux er enkelt å teste og kommer med gode utviklingsverktøy som f.eks. time travel debugging.
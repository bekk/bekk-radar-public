De siste årene har vi sett en sterk framvekst av chat-klienter som samhandlingsverktøy. Sakte, men sikkert har chat-klienter tatt over kommunikasjon som tidligere har blitt gjort gjennom e-post, diskusjonsforum og issue trackers. Chat-klienter senker barrieren for kommunikasjon og gir en god arena for samarbeid. Spesielt er chat bedre enn mange andre samhandlingsverktøy på å gradere viktighet av meldinger. Eksempelvis kan viktige meldinger som nedetid varsles på mobil, mens andre kun gir varsling på PC. 

Chat gir en særdeles stor fordel, og er nærmest et krav, for distribuerte team, hvor enkel direktekommunikasjon gir raske avklaringer og godt teamsamhold. Mange av de samme fordelene er å finne for samlokaliserte team, hvor syke barn og ferie ikke lenger betyr at personer er utilgjengelige for svar og diskusjoner om ønskelig. Chat kan også tilby integrasjoner med eksterne systemer, og lar deg enkelt samle flere forskjellige systemer i et egendefinert chatte-API. Dette gir også muligheter for [ChatOps](https://radar.bekk.no/tech2016/prosess-og-kvalitet/chat-som-samhandling).

Populære chat-klienter er [Slack](https://slack.com/), [HipChat](https://hipchat.com/), [Flowdock](https://www.flowdock.com/) og [Campfire](https://campfirenow.com/). En stor fordel med disse klientene er at de hostes i skyen. Kombinert med gode klienter for mobil og desktop, gir det disse chat-klientene høy tilgjengeliget. Man kan også bruke [Mattermost](http://www.mattermost.org/), [RocketChat](https://rocket.chat/) eller IRC hvis man ønsker tilgang kun fra internt nettverk.
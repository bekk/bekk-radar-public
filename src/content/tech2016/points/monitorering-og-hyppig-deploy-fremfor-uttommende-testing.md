Hyppig deploy medfører at hver leveranse inneholder færre endringer. Med færre endringer er det mindre som kan gå galt. Leveransene blir enklere og mindre tidkrevende å teste, og forståelsen av potensielle sideeffekter er større. Den totale mengden testing som er nødvendig reduseres dramatisk, og kvaliteten på det som leveres heves med økt forståelse av hva som bør testes og hvordan.

Monitorering bringer testing, verifisering og helsesjekk nærmest mulig produksjonssystemene. Mye av det som kan gå galt er betydelig vanskeligere å forutse, reprodusere eller legge merke til i et testmiljø. Derfor er det viktig at systemet verifiseres i produksjon hvor det virkelig gjelder.

Det er ikke bare monitorering av tekniske aspekter som gir verdifull innsikt. Også funksjonell monitorering kan fortelle mye om effekten av endringer, for eksempel færre registreringer eller reduksjon i antall brukere som benytter seg av en funksjon.

Kombinert med evnen til å deploye raskt vil monitorering dekke store deler av behovet for testing av endringer. Feil eller andre problemer i produksjon oppdages raskest mulig og kan fikses raskt.
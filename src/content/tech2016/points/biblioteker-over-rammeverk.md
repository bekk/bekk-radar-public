Rammeverk setter sterke føringer for hvordan hele, eller deler av, applikasjonen skal realiseres. De er ofte invaderende og vanskelige å bytte ut dersom man senere finner ut at man har andre behov. I tillegg setter ofte rammeverk sterke føringer for hvordan man kan designe applikasjonen sin.

Vi mener det er bedre å bruke mindre og spissede bibliotek som realiserer konkret funksjonalitet. Ettersom disse bibliotekene realiserer spisset funksjonalitet er de enklere å bytte ut, og det er også lettere å finne alternativer slik at man kan benytte det biblioteket som passer best i akkurat den situasjonen man har.

Den økte fremveksten av bibliotek er ikke utelukkende positiv, for med mer å velge mellom blir det både vanskeligere å velge og man får flere ting å forholde seg til. Standardisering og forutsigbarhet i en slik kontekst kan være utfordrende, og vi mener det er viktig å unngå [overdreven standardisering](https://radar.bekk.no/tech2016/arkitektur-og-plattform/overdreven-standardisering). For å håndtere dette kan man la seg inspirere av Gartners pace layering for å definere i hvilke arkitekturlag det er viktig med stabilitet og forutsigbarhet, og hvor det er viktigere med fleksibilitet og endringsevne.
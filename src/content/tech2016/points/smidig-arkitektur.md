Det er nå 15 år siden [det smidige manifest](http://agilemanifesto.org/iso/no/) ble skrevet, men fortsatt er mye av arkitekturarbeidet preget av fossefallsprosesser og en plan-build-run-tilnærming. Arkitekturen detaljeres og dokumenteres utdypende, for så å godkjennes i arkitekturfora i forkant av endringer.

En slik fremgangsmåte er tidkrevende, og harmonerer dårlig med et smidig leveranseregime og selvdrevne team som har ansvar for egne systemer. Rigide rammer på feil nivå, og beslutninger som tas fjernt i tid og rom fra selve problemstillingen, fjerner muligheten til å velge optimal arkitektur og teknologi i hvert enkelt tilfelle.

Arkitektur bør utarbeides inkrementelt og iterativt, ved at man til enhver tid tar de valg som trengs for å komme videre i prosessen. Videre bør arkitektur på et gitt nivå sette overordnede rammer for arkitekturen på nivået under uten å begrense handlingsrommet unødig. Ettersom virkeligheten stadig endrer seg bør man etterstrebe en arkitektur som tåler endringer og kan justeres over tid.
Når en frontend-kodebase vokser kan det være nyttig å ha et statisk typesystem å støtte seg på for å unngå unødvendige runtime-feil. Et statisk typesystem fører også til at man kan få intelligent kodefullføring (autocomplete) og verktøystøtte for refaktorering av kode, noe som gir økt utviklingstakt.

[TypeScript](http://www.typescriptlang.org/) fra Microsoft og [Flow](http://flowtype.org/) fra Facebook er teknologier som muliggjør statisk typesjekking av JavaScript-kode. Begge tilfører muligheten for å skrive typeannotasjoner og for å beskrive typer/interfacer, og kan enkelt integreres i din eksisterende frontend-byggeprosess. Flow kjøres ved hjelp av [Babel](http://babeljs.io/), mens TypeScript har sin egen kompilator. Både Flow og TypeScript er rene supersett av JavaScript, noe som betyr at gyldig JavaScript også er gyldig Flow-/TypeScript.

Begge teknologiene støtter gradvis innføring av statisk typing i eksisterende kodebaser gjennom å lage definisjonsfiler for JavaScript-moduler. TypeScript har et stort fellesskap rundt dette, og det finnes definisjonsfiler for de aller fleste kjente JavaScript-biblioteker.

Vi i BEKK mener at typet JavaScript kan være et nyttig verktøy i prosjekter med en stor kodebase, eller et stort antall utviklere. Koden vil i stor grad dokumentere seg selv gjennom typeinformasjonen, og terskelen og risikoen for å refaktorere eksisterende kode er lavere på grunn av kompilatorhjelpen man får.

En bakdel med TypeScript og Flow er at man er avhengig av at det lages støtte for nye språkfunksjoner. Begge har som mål å holde tritt med det nyeste endelige i [EcmaScript](http://www.ecmascript.org/)-standarden (stage 4), men denne utviklingstakten kan føles treg hvis man er vant til å bruke babel med for eksempel stage 2 eller stage 3. I større, langtlevende prosjekter kan dette også sees på som en fordel ved at man ikke bruker språkegenskaper som kan endre seg.
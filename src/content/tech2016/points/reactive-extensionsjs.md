[ReactiveExtensions.JS](https://github.com/Reactive-Extensions/RxJS) (RxJS) er en JavaScript-implementasjon av [ReactiveExtensions](http://reactivex.io/); et bibliotek kjent fra .NET og Java for å håndtere asynkrone data med Observables.

Reaktiv programmering muliggjør bruk av funksjonelle teknikker for å håndtere asynkrone hendelser ved å behandle de som lister av data uavhengig av tid. Dette betyr at du kan kombinere flere kilder med asynkrone data, og lage nye datastrømmer som et produkt av andre strømmer gjennom dataprosessering gjort av enkle funksjoner. Dataprosesseringen blir frikoblet fra mekanismen som propagerer data gjennom systemet, som fører til at logikken blir en separat entitet som er lett å teste. Strømmer er også publish-subscribe, som betyr at en datastrøm kan ha både flere kilder og flere lyttere, som øker fleksibiliteten.

RxJS og lignende implementasjoner ([Bacon.js](https://baconjs.github.io/), [Kefir.js](https://rpominov.github.io/kefir/)) har vært aktuelle i noen år, men etterhvert som graden av asynkron kompleksitet i applikasjoner har økt har også populariteten økt. Det er også blitt mer populært med egne språk som har det som fokus, som [Elm](https://radar.bekk.no/tech2016/sprak-og-rammeverk/elm). Behovet for å håndtere og komponere mange ulike kilder til asynkrone data har blitt større. Samtidig har antall bruksområder blitt større ved inntoget av virtuell DOM-baserte biblioteker som gjør rendering av data til en ren funksjon – som igjen lar seg kombinere veldig bra med RxJS' datastrømmer. 

Reaktiv programmering tillater håndtering av asynkron kode på en mer strukturert og elegant måte enn ved eksempelvis andre rene hendelsesdrevne eller observer-baserte patterns. I tilfeller der man har håndtering av flere kanaler for asynkrone data burde RxJS vurderes for å gjøre koden både testbar og vedlikeholdbar.
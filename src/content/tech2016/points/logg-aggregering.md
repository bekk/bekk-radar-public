En logg-aggregator samler informasjonen fra applikasjons- og serverlogger fra forskjellige maskiner, applikasjoner og miljø. Aggregatoren sammenstiller loggene for fremvisning og søking i et felles dashboard. Dette gir muligheter for å finne feil og informasjon langt raskere og mer effektivt enn ved tradisjonell logging til fil. Spesielt i prosjekter med mange applikasjoner eller [mikrotjenestearkitektur](https://radar.bekk.no/tech2016/arkitektur-og-plattform/mikrotjenester), er et logg-aggregeringsverktøy en nødvendighet.

Logg-aggregatorer har mange bruksområder, og visningen kan tilpasses ulik bruk som overvåkning, debugging, feilsøking, eller statistikk og trendanalyser. Ved å sette opp alarmer som trigges når noe unormalt har skjedd i loggene, kan man også reagere raskt når feilsituasjoner oppstår. Vi har hatt god erfaring med logg-aggregatorer i flere prosjekter som har applikasjoner med hundretusenvis av brukere hver dag.

[Splunk](https://www.splunk.com/) er et godt produkt som er enkelt å sette opp og konfigurere, men har en aggressiv lisensieringsmodell. Det finnes veldig gode åpen kildekode-alternativer, og en vanlig teknologistack er [Elasticsearch, Logstash og Kibana (ELK)](https://www.elastic.co/). Vi har flere prosjekter som bruker ELK som logg-aggregator og har god erfaring med disse produktene.
[React Native](https://facebook.github.io/react-native/) er et åpen kildekode-rammeverk fra Facebook for å lage native mobilapplikasjoner til iOS og Android med JavaScript og [React](https://radar.bekk.no/tech2016/frontend-og-mobil/react).

Som med React lager man gjenbrukbare komponenter med en deklarativ tilnærming som enklere lar oss teste og skalere kodebasen. Det som i hovedsak skiller React fra React Native er at i stedet for å rendre DOM-elementer, rendres native komponenter. 

Native applikasjoner var spådd den sikre død da hybridapplikasjoner kom for fullt for en del år tilbake. Selv om vi nå har mange gode hybridrammeverk, har mange innsett at hybridapplikasjoner ikke er gode nok når det kommer til ytelse og brukeropplevelse. 

React støtter i dag Android og iOS, og i begynnelsen av April annonserte Microsoft og Facebook at de vil implementere støtte for Universal Windows Platform. Dermed vil React Native også bli et fullgodt alternativ for utvikling av kryssplattform native applikasjoner på alle plattformer.

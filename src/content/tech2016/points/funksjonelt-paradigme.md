Funksjonell programmering har fått fotfeste på tradisjonelle plattformer og kjøretidsmiljøer som JVM og .NET. Innenfor JavaScript har biblioteker som [React](https://radar.bekk.no/tech2016/frontend-og-mobil/react), kombinert med arkitekturmønsteret [Flux](https://facebook.github.io/flux/), gjort det mulig å skrive [funksjonell front-end kode](https://radar.bekk.no/tech2016/frontend-og-mobil/funksjonell-programmering-i-frontend)

Som for andre paradigmeskifter kan overgangen fra klassisk imperativ og/eller objekt-orientert programmering være ressurs- og tidkrevende. Imidlertid kan man gjøre overgangen gradvis dersom verktøyene man har til rådighet åpner for det. Eksempelvis ser vi klare trekk fra funksjonell tankegang og programmeringsstil i ren Java på Java 8, og [Scala](https://radar.bekk.no/tech2016/sprak-og-rammeverk/scala) tilbyr mange konsepter fra funksjonell programmering. Rene funksjonelle språk er også tilgjengelige på utbredte kjøretidsmiljøer, se egne punkter for [Clojure](https://radar.bekk.no/tech2016/sprak-og-rammeverk/clojure) og [F#](https://radar.bekk.no/tech2016/sprak-og-rammeverk/f).

Funksjonell programmering har eksistert lenge, men har ikke fått stor utbredelse i industrien. Vi mener at dagens rammebetingelser for effektiv prosessering kan endre dette: God parallellitet er nå viktigere for å sikre skalerbarhet enn god single-thread ytelse. Immutabilitet er en grunnleggende egenskap i funksjonell programmering som gjør det langt enklere å oppnå effektiv og feilfri parallellisering.
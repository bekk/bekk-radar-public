Historisk sett har man måttet velge mellom Infrastructure-as-a-Service (IaaS) og Platform-as-a-Service (PaaS). IaaS gir stor fleksibilitet, men det gir også et betydelig ansvar for oppsett og vedlikehold av egen infrastruktur. I en PaaS er det tilbyderen som står ansvarlig for infrastrukturen rundt tjenestene, og man må forholde seg til begrensinger det setter.

I de siste årene har [containere](https://radar.bekk.no/tech2016/arkitektur-og-plattform/containerisering), med [Docker](https://www.docker.com/) i spissen, blitt en standard i bransjen. Dette har muliggjort en ny modell for abstraksjon av infrastruktur som betegnes som Container-as-a-service (CaaS), og som har potensiale til å løse mange av de praktiske utfordringene man har opplevd med PaaS og IaaS. 

CaaS bruker containere sine egenskaper for å løse avhengigheter for applikasjoner som skal deployes. En CaaS kan på mange måter sees på som et operativsystem for skyen, som orkestrerer containere på tilgjengelige ressurser, hvor ressurser i dette tilfellet er virtuelle maskiner som er meldt inn i CaaS-plattformen. 

Et eksempel på en leverandør av en CaaS er Tutum, rebrandet til [Docker cloud](https://cloud.docker.com/), som tilbyr bygging, deploy og orkestrering av docker-containere. Docker cloud er ikke knyttet til noen skyleverandør, og man kan fritt velge infrastruktur. Dette reduserer lock-in til skyleverandøren betraktelig, og man kan enkelt flytte containere og hele miljøer i løpet av minutter fra én leverandør til en annen​. Vi mener Docker cloud er et godt eksempel på en CaaS som utnytter balansen mellom fleksibiliteten til IaaS, og brukervennligheten til en PaaS.
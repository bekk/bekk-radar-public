Med produktutvikling som prosjekter mener vi system-/produktutvikling som løses gjennom ett eller flere prosjekter med formål om å bygge nye eller endre funksjonaliteter på et etablert system/produkt. Dette er noe man bør utføre unntaksvis.

Prosjekter kjennetegnes ved at de har en midlertidig organisering, tidsbegrenset finansiering, og at gevinstuttaket skjer etter at prosjektet er avsluttet. Når man da skal realisere gevinstene og optimalisere systemet, er prosjektet avsluttet. Mange av de involverte er satt i gang med nye prosjekter, slik at kunnskap og eierskap til produktet er svekket. Ytterligere optimalisering av løsningen blir gjennomført av en forvaltningsorganisasjon som ofte har begrensede ressurser og kapasitet. 

God produktutvikling fokuserer på de reelle målene og gevinstene med produktet, ikke at prosjektet blir gjennomført i henhold til opprinnelige rammer. Dette krever både langsiktighet, solid eierskap og i noen tilfeller risikovillig kapital. Vi mener produktutvikling som prosjekter i det lange løp motarbeider dette mer enn det understøtter. I stedet bør linjen organiseres slik at den er i stand til å håndtere produktutviklingen som en kontinuerlig og helhetlig verdiskapningsprosess. 